
\stage{廟街}
\charname{相士}
\begin{dialogue}
先生，你額有朝天骨，眼中有靈光，仙人托世，神仙下凡，終於畀我等到你。
\end{dialogue}


\stage{史提芬周欲走}
\charname{相士}
\begin{dialogue}
咪郁，雖然我洩露天機，災劫難免，但係我命中注定，就算我冒再大嘅危險，我都要同你睇個全相嘅。
\end{dialogue}


\stage{史提芬周仍然不理}
\charname{相士}
\begin{dialogue}
先生！先生！先生！先生！
\end{dialogue}


\stage{史提芬周幫襯火雞嘅麵檔}
\charname{史提芬周}
\begin{dialogue}
唔該畀碗藞䕢麵呀。
\end{dialogue}
\charname{史提芬周}
\begin{dialogue}
鹼水麵冇過冷河，所以成碗湯有鹼水味。魚蛋亦都冇魚味，但係你為咗掩飾，專登加啲咖喱汁將佢做成咖喱魚蛋，但係噉做太天真嘞，因為你煮嘅時間唔夠，咖喱味根本只係喺表面，而冇入到裏便，掂到湯之後仲要沖走埋。好好哋一粒咖喱魚蛋，畀你整到冇魚味亦都冇咖喱味，失敗！蘿蔔冇揀過啦，太多渣，失敗！豬皮又煮得太腍，冇咬口呀，失敗！啲豬紅鬆泡泡，一夾就散，失敗中嘅失敗！最慘係啲大腸，裏面都未通乾淨，仲有嚿屎，你有冇搞錯呀？（火雞唔理佢）
\end{dialogue}
\charname{史提芬周}
\begin{dialogue}
喂！屎呀喂！（火雞唔理佢）
\end{dialogue}
\charname{史提芬周}
\begin{dialogue}
喂！屎呀喂！（嗌多次）
\end{dialogue}
\charname{史提芬周}
\begin{dialogue}
喂！屎呀喂！（嗌得仲大聲）
\end{dialogue}
\charname{火雞}
\begin{dialogue}
攞去抆咗佢吖！（遞廁紙畀史提芬周）
\end{dialogue}
\charname{史提芬周}
\begin{dialogue}
唔好咁幽默好喎！我四圍唱你有屎㗎喎！
\end{dialogue}
\charname{火雞}
\begin{dialogue}
唱乜鬼野呀！話明藞䕢麵有兩嚿屎有幾咁奇呀？廿三文呀！
\end{dialogue}
\charname{史提芬周}
\begin{dialogue}
你畀我呀？
\end{dialogue}
\charname{火雞}
\begin{dialogue}
噓！
\end{dialogue}
\charname{史提芬周}
\begin{dialogue}
噓！講咗咁耐野畀返卅文嚟睇醫生啦！
\end{dialogue}
\charname{火雞}
\begin{dialogue}
噓！
\end{dialogue}
\charname{史提芬周}
\begin{dialogue}
畀吓面啦！話晒都食神呀！
\end{dialogue}
\charname{火雞}
\begin{dialogue}
食神？
\end{dialogue}
\charname{史提芬周}
\begin{dialogue}
食神！
\end{dialogue}


\stage{兩人對望良久}


\stage{另一邊廂}
\charname{相士}
\begin{dialogue}
你額有朝天骨，眼中有靈光，仙人托世，神仙下凡，終於畀我等到你嘞。
\end{dialogue}
\charname{神仙}
\begin{dialogue}
我神仙喺呢區都起晒朵㗎啦！使咩你講呀？死婆！
\end{dialogue}
\charname{相士}
\begin{dialogue}
喂！搵食啫，唔使咁hurt我呀嘩？
\end{dialogue}
\charname{神仙}
\begin{dialogue}
死婆！
\end{dialogue}
\charname{相士}
\begin{dialogue}
死佬！
\end{dialogue}
\charname{神仙}
\begin{dialogue}
死婆！
\end{dialogue}
\charname{相士}
\begin{dialogue}
死佬！
……
\end{dialogue}




\stage{全港至尊名廚大賽}
\charname{司儀}
\begin{dialogue}
全港至尊名廚大賽，現在開始！
\end{dialogue}


\stage{眾參賽者向史提芬周鞠躬}
\charname{司儀}
\begin{dialogue}
有請我哋今晚嘅評判——食神！
\end{dialogue}


\stage{啲記者爭相影相}
\charname{司儀}
\begin{dialogue}
食神首先要品評嘅，就係大龍鳳酒樓嘅總廚，戴龍師傅嘅「皇帝炒飯」。
\end{dialogue}
\charname{史提芬周}
\stage{食咗一啖}
\begin{dialogue}
好！居然將啲米釀喺基圍蝦裏面嚟蒸熟，再用原隻吉品鮑魚榨汁，加上極品官燕嚟炒。表面上睇起嚟係平平無奇嘅炒飯，其實上是金雕玉砌，高深莫測，不愧有「炒王」嘅稱號。
\end{dialogue}
\charname{戴龍}
\begin{dialogue}
哈…哈…哈…
\end{dialogue}
\charname{史提芬周}
\begin{dialogue}
可惜，水分太多，飯粒太軟影響咗口感，因為你連炒飯最基本嘅常識都忽略咗。要用隔夜飯炒呀炒王！零分！
\end{dialogue}
\charname{戴龍}
\begin{dialogue}
啊！
\end{dialogue}
\charname{司儀}
\begin{dialogue}
跟住要試食嘅就係錦江飯店大廚劉三師傅嘅「錦繡多味魚」！
\end{dialogue}
\charname{史提芬周}
\begin{dialogue}
嘩！居然用蘇眉頭、星斑背、三刀腩、𩶘魚身、奀哥尾嚟重新砌成一條魚，仲要一邊蒸一邊炸，每種魚兩種食法，總共十種唔同味道，條魚真係……真係受咗輻射噉喎！睇見就想嘔喇，你仲話叫我食？！零分！返屋企自己檢討吓！
\end{dialogue}
\charname{劉三}
\begin{dialogue}
我……
\end{dialogue}
\charname{史提芬周}
\begin{dialogue}
你咪就係多嚿魚囉你！
\end{dialogue}
\charname{廚師甲}
\begin{dialogue}
唔係多嚿魚，你係多咗幾嚿魚呀！你呀！你呀！你多咗幾嚿魚呀！
\end{dialogue}
\charname{司儀}
\begin{dialogue}
即刻要試食嘅就係御善坊陳東師傅嘅素菜「金縷佛衣」！
\end{dialogue}
\charname{史提芬周}
\begin{dialogue}
咦！呢味齋菜，材料變化豐富，刀工細膩，造型突出，連最難雕嘅豆腐都畀你雕到十分精細喎！雕咗幾耐呀？
\end{dialogue}
\charname{陳東}
\begin{dialogue}
雕咗成日㗎啦！
\end{dialogue}
\charname{史提芬周}
\begin{dialogue}
噉咪得個雕字！臭晒啦！你聞到嗎？
\end{dialogue}
\charname{陳東}
\begin{dialogue}
聞到。不過，主要呢個菜式呢，顯示我快刀手嘅刀工啫！
\end{dialogue}
\charname{史提芬周}
\begin{dialogue}
唔該伸出你嘅左手。突出你嘅中指。（陳東嘅中指粘咗膠布）
\end{dialogue}
\charname{史提芬周}
\begin{dialogue}
快刀手，就切損手，好野！（畀陳東零分）
\end{dialogue}
\charname{司儀}
\begin{dialogue}
而家只係剩得五羊酒家大廚楊震天嗰味「乾坤燒鵝」啫，睇嚟今次要攞冠軍佢好穩陣啦！
\end{dialogue}
\charname{史提芬周}
\stage{用手掂燒鵝}
\begin{dialogue}
凍晒喇，零分！收工！
\end{dialogue}
\charname{楊震天}
\begin{dialogue}
咪住！叫得「乾坤燒鵝」，當然內有乾坤喇。其實，我係食裏便啲禾花雀咋！啲禾花雀吸收燒鵝嘅香味，而且保溫，喺呢個時間食，啱啱好呀！每一個細節，我都計算埋㗎！食神，你無話可說啩！
\end{dialogue}
\charname{司儀}
\begin{dialogue}
精彩呀！今屆嘅至尊名廚終於誕生嘞！
\end{dialogue}
\charname{史提芬周}
\begin{dialogue}
咪住！都係零分！
\end{dialogue}
\charname{楊震天}
\begin{dialogue}
吓！
\end{dialogue}
\charname{司儀}
\begin{dialogue}
喂！唔係呀嘩？
\end{dialogue}
\charname{楊震天}
\begin{dialogue}
點解呀？
\end{dialogue}
\charname{史提芬周}
\begin{dialogue}
因為太醜樣嘞。
\end{dialogue}
\charname{楊震天}
\begin{dialogue}
冇可能嘅，我啲禾花雀係百中選一，無論身材、樣貌都係一等一啵！
\end{dialogue}
\charname{史提芬周}
\begin{dialogue}
我並唔係指啲雀，係指閣下！
\end{dialogue}
\charname{楊震天}
\begin{dialogue}
我醜樣！（問旁人）喂！醜樣關餸咩事呀？
\end{dialogue}
\charname{史提芬周}
\begin{dialogue}
關事，試問見到閣下個樣，仲邊有胃口食。所以我都唔敢望你。
\end{dialogue}
\charname{楊震天}
\begin{dialogue}
醜樣冇罪㗎！
\end{dialogue}
\charname{史提芬周}
\begin{dialogue}
有罪，作為一個廚師，應該考慮到食客最細微嘅心理，等於三級片嘅女星，都要去隆胸嚟取悅觀眾，你有啲潛質嘅，不過整咗容先講！
\end{dialogue}
\charname{楊震天}
\begin{dialogue}
呀！（雙手掩面痛哭）
\end{dialogue}
\charname{記者}
\begin{dialogue}
擘開佢隻手啦！
\end{dialogue}
\charname{司儀}
\begin{dialogue}
估唔到食神對菜式嘅要求係咁嚴格㗎！究竟點先可以煮到個無懈可擊嘅餸出嚟呢？
\end{dialogue}
\charname{史提芬周}
\begin{dialogue}
其實煮食之道，最緊要係一個字——（劃咗個「心」字出嚟）
\end{dialogue}
\charname{史提芬周}
\begin{dialogue}
呢味「彩虹鮮花拔絲」，係我送畀大家嘅甜品。
\end{dialogue}
\charname{司儀}
\begin{dialogue}
吓！係個心字？！
\end{dialogue}
\charname{史提芬周}
\begin{dialogue}
冇錯，只有用心，先可以做到最好嘅菜！
\end{dialogue}
\charname{楊震天}
\begin{dialogue}
（食咗一啖）好好味呀！
\end{dialogue}
\charname{司儀}
\begin{dialogue}
佢高傲，但係宅心人厚；佢低調，但係受萬人景仰；佢可以將神賜畀人類嘅火運用得出神入化，可以煮出堪稱火之藝術嘅超級菜式！佢究竟係神仙嘅化身，定係地獄嚟嘅使者呢？冇人知，但係可以肯定，每一個人都畀佢一個稱號──食神！（畀史提芬周摑咗一巴）
\end{dialogue}
\charname{史提芬周}
\begin{dialogue}
你就噉「神仙嘅化身」咪得囉！你講乜野地獄嘅使者呀！地獄關我咩事呀？
\end{dialogue}
\charname{司儀}
\begin{dialogue}
我諗住加少少神秘感畀你咋嘛！
\end{dialogue}
\charname{史提芬周}
\begin{dialogue}
你諗住？噉幾時輪到我諗呀喂？神秘感！神你老母！黑晒畫面一眼spotlight打落嚟打到你條粉腸成隻鬼噉呀，你仲嫌唔夠神秘感？我而家唔係拍恐怖片呀大佬！
\end{dialogue}
\charname{司儀}
\begin{dialogue}
導演叫㗎！
\end{dialogue}
\charname{史提芬周}
\begin{dialogue}
嗰個導演你同我搵人買起佢，跟住你再同我搵人買起你。有啲噉嘅廢柴導演呀！要有你啲噉嘅廢柴司儀大家配合埋一齊先嚟跣到我咋嘛！你而家係咪玩我吖？
\end{dialogue}
\charname{司儀}
\begin{dialogue}
對唔住呀！我保證下次執好啲稿佢吖！我而家去改一改佢。
\end{dialogue}
\charname{史提芬周}
\begin{dialogue}
廢柴！你條廢柴！你記住呀你係一碌廢柴，你唔好行返去，你碌返去好呀你。
\end{dialogue}
\charname{史提芬周}
\stage{走去另一邊}
\begin{dialogue}
各位師傅，辛苦晒！
\end{dialogue}
\charname{各師傅}
\stage{拍手}


\stage{史提芬周同各師傅逐一扼手}
\charname{戴龍}
\begin{dialogue}
心照啦食神！
\end{dialogue}
\charname{史提芬周}
\begin{dialogue}
唔好噉講！唔好噉講！
\end{dialogue}
\charname{史提芬周}
\stage{同劉三扼手}
\charname{劉三}
\begin{dialogue}
應該嘅！
\end{dialogue}
\charname{史提芬周}
\begin{dialogue}
多幾嚿魚呀你！
\end{dialogue}
\charname{劉三}
\begin{dialogue}
練咗好耐㗎喇。……
\end{dialogue}
\charname{陳東}
\begin{dialogue}
有咩需要幫手開聲呀你。
\end{dialogue}
\charname{史提芬周}
\begin{dialogue}
一定！一定！
\end{dialogue}
\charname{楊震天}
\begin{dialogue}
多謝你封大利是就真！
\end{dialogue}
\charname{史提芬周}
\begin{dialogue}
你知道收咗我大利是嘅咩？你知收到我錢㗎吓嘩？噉你唔好成場鬼殺咁嘈啦！
\end{dialogue}
\charname{楊震天}
\begin{dialogue}
我好投入好大聲嚟講㗎喇！
\end{dialogue}
\charname{史提芬周}
\begin{dialogue}
唔係大聲就好戲㗎楊師傅！你尤其是最嬲尾嗰句「好好味呀」嗰句呀，你嗌到幾硬幾假呀！盲嘅都知道你做緊戲啦！你有冇職業道德㗎你呀？
\end{dialogue}
\charname{楊震天}
\begin{dialogue}
當時含住你整嘅水晶膠加雙氧水……
\end{dialogue}
\charname{史提芬周}
\begin{dialogue}
噉梗係水晶膠加雙氧水啦！唔係我撩到個字出嚟！你一早知㗎嘛呢啲野！
\end{dialogue}
\charname{楊震天}
\begin{dialogue}
好難頂吖嘛！
\end{dialogue}
\charname{史提芬周}
\begin{dialogue}
噉梗係難頂啦！而家就係要你難頂咋嘛！你仲喺度駁嘴？你以為真係有料呀？有料你企喺度插我唔係我企喺度插你啦！你啲噉嘅死蠢！你畀著我兩年前唔好老脾，我一腳𨆪你落下便花園道呀，再掛喺皇后像廣場嗰度嚟鞭屍呀！你啲噉嘅……（揦起一堆煙頭塞落楊震天口中）即刻同我含住啲煙頭企喺角落頭呀，嗌「好好味呀」，嗌到我滿意為止呀！
\end{dialogue}
\charname{史提芬周}
\begin{dialogue}
阻唔阻你哋呀？
\end{dialogue}
\charname{其他幾位師傅}
\begin{dialogue}
我哋走先喇。
\end{dialogue}
\charname{史提芬周}
\begin{dialogue}
喂！好呀！好呀！好呀！唔該！唔該！唔該！多謝！
\end{dialogue}


\stage{史提芬周電話響，又走去另一邊}


\stage{財團老闆拋一根煙畀史提芬周。}
\charname{史提芬周}
\begin{dialogue}
喂！你隻大快樂升咗幾個價位㗎喎！你唔通知我嘅？
\end{dialogue}
\charname{財團老闆}
\begin{dialogue}
係咩？我唔知喎！我自己都唔知！我發誓自己都唔知！傾返生意先，我有嚿野，諗住借助你嘅大名睇吓大家有冇得合作吓。
\end{dialogue}
\charname{Richard （）}
\begin{dialogue}
即食碗麵。
\end{dialogue}
\charname{史提芬周}
\begin{dialogue}
Maggie。
\end{dialogue}
\charname{Maggie（）}
\begin{dialogue}
而家市面上流行嘅「即食麵」呢係有五十三種。一年嘅營業額係有十三億，即食碗麵佔其中嘅三十三個percent，競爭都好大。
\end{dialogue}
\charname{史提芬周}
\begin{dialogue}
包裝唔錯呀！
\end{dialogue}
\charname{財團老闆}
\begin{dialogue}
個細侄負責搞嘅，佢好崇拜你㗎！Richard，叫史提芬哥啦！
\end{dialogue}
\charname{Richard}
\begin{dialogue}
史提芬哥。
\end{dialogue}
\charname{史提芬周}
\begin{dialogue}
咦！Richard，好Richard喎！受過高等教育定嘞！
\end{dialogue}
\charname{Richard （）}
\begin{dialogue}
係呀！美…美…美國哈佛大學。
\end{dialogue}
\charname{史提芬周}
\begin{dialogue}
美…美…美國哈佛大學。（眾人笑）
\end{dialogue}
\charname{Richard （）}
\begin{dialogue}
仲有英國劍…劍…劍橋大學。
\end{dialogue}
\charname{史提芬周}
\begin{dialogue}
劍…劍…劍橋大學。（眾人大笑）
\end{dialogue}
\charname{Richard （）}
\begin{dialogue}
雙碩士學位。
\end{dialogue}


\stage{史提芬周拍手大笑}
\charname{Richard （）}
\begin{dialogue}
或者等我講吓呢個產品嘅設計吖！（走向史提芬周）
\end{dialogue}
\charname{史提芬周}
\begin{dialogue}
你做咩呀？你行過嚟做咩呀？你喺嗰便講你咪講囉！呢度係你行埋嚟嘅咩？你邊度鄉下呀？
\end{dialogue}
\charname{Richard （）}
\begin{dialogue}
潮州。
\end{dialogue}
\charname{史提芬周}
\begin{dialogue}
（潮州話）㖣你阿嬤！你曉唔曉規距嘅啫？唉！你真係，仲話碩士學位，食屎學位咋啩！
\end{dialogue}
\charname{財團老闆}
\begin{dialogue}
你行過去做咩啫？人地叫你喫屎呀！聽唔聽到呀你呀？
\end{dialogue}
\charname{史提芬周}
\begin{dialogue}
喂！算啦，唔好吓親啲細侄啦！
\end{dialogue}
\charname{財團老闆}
\begin{dialogue}
噉係吖嘛！呢個細侄我唔教，邊個教佢啫。
\end{dialogue}
\charname{史提芬周}
\begin{dialogue}
定啲嚟呀你，唔好手震呀！嚟！乖啦！奀姑！奀姑！笑返。（Richard笑返）呀！
\end{dialogue}
\charname{史提芬周}
\begin{dialogue}
喂！你呢碗野呢，我睇啲魚蛋曳啲喎！鬆泡泡冇彈力嘅！
\end{dialogue}
\charname{財團老闆}
\begin{dialogue}
愛嚟食啫！要咁彈做咩呀？打兵乓波呀？哈…哈…哈…
\end{dialogue}
\charname{史提芬周}
\begin{dialogue}
邊個話……唔可以……打兵乓波啫？（魚蛋打中財團老闆塊面三次）原來都幾彈喎！
\end{dialogue}


\stage{財團老闆企起身，睥住史提芬周}
\charname{史提芬周}
\begin{dialogue}
飲杯先啦衰鬼！
\end{dialogue}
\charname{財團老闆}
\begin{dialogue}
衰鬼！喂！呢劑野你幾時有興趣幾時搵我！赴湯蹈火。
\end{dialogue}
\charname{史提芬周}
\begin{dialogue}
上刀山落油鑊。
\end{dialogue}
\charname{二人}
\begin{dialogue}
好兄弟！
\end{dialogue}
\charname{史提芬周}
\begin{dialogue}
真係好兄弟呀！
\end{dialogue}
\charname{財團老闆}
\begin{dialogue}
睇住我呀大佬！
\end{dialogue}
\charname{史提芬周}
\begin{dialogue}
靠你啦大佬！合巹交杯！
\end{dialogue}


\stage{大廈內}
\charname{財團老闆}
\begin{dialogue}
喂！有批牛肉好抵㗎，有需要咪打呢個電話囉。（畀卡片史提芬周）
\end{dialogue}
\charname{史提芬周}
\begin{dialogue}
鮑魚唔見你益吓我。
\end{dialogue}
\charname{唐牛}
\begin{dialogue}
借借唔該！（阻喺史提芬周面前）阻大家一陣呀！我叫做唐牛，我係中國廚藝學院一百零五屆畢業生，我煮野好好食㗎。
\end{dialogue}
\charname{史提芬周}
\begin{dialogue}
啱啦！煮野好食咪終須乞食囉！餵你請埋晒啲傻仔唔掂㗎喎！
\end{dialogue}
\charname{財團老闆}
\begin{dialogue}
我唔識佢㗎大佬，唔係你啲人嚟咩？
\end{dialogue}
\charname{史提芬周}
\begin{dialogue}
阿肥牛，你邊個部門㗎？
\end{dialogue}
\charname{唐牛}
\begin{dialogue}
唔關事嘅，我行過㗎咋！
\end{dialogue}
\charname{史提芬周}
\begin{dialogue}
吓！
\end{dialogue}
\charname{唐牛}
\begin{dialogue}
（跪地）其實我好仰慕食神你，所以想睇吓食神你有冇可能畀個機會我或者跟住你執頭執尾吖！
\end{dialogue}
\charname{史提芬周}
\begin{dialogue}
仆你個街呀！
\end{dialogue}
\charname{財團老闆}
\begin{dialogue}
食Q！
\end{dialogue}
\charname{史提芬周}
\begin{dialogue}
做咩啫？
\end{dialogue}
\charname{財團老闆}
\begin{dialogue}
鎖佢囉！
\end{dialogue}
\charname{史提芬周}
\begin{dialogue}
我有話鎖佢咩？
\end{dialogue}
\charname{史提芬周}
\begin{dialogue}
你好想跟我咩？
\end{dialogue}
\charname{唐牛}
\begin{dialogue}
係呀！你叫我做乜都得㗎！
\end{dialogue}
\charname{史提芬周}
\begin{dialogue}
即刻喺電梯口屙涿屎嚟睇吓先講啦！
\end{dialogue}


\stage{唐牛喺電梯口踎低除褲，口擔廁紙}
\charname{史提芬周}
\begin{dialogue}
得嘞！呢條肥仔幾掂喎！哈哈！聽日九點鐘，上四十一樓搵Amy啦！
\end{dialogue}
\charname{財團老闆}
\begin{dialogue}
喂！唔係吖嘛！
\end{dialogue}
\charname{史提芬周}
\begin{dialogue}
咩呀？我鍾意呀！
\end{dialogue}
\charname{財團老闆}
\begin{dialogue}
鍾意點就點！嗱！呢啲就Power呀喇！
\end{dialogue}
\charname{唐牛}
\begin{dialogue}
多謝！多謝晒！（財團老闆眼神詭異）
\end{dialogue}


\stage{另一日}
\charname{職員甲}
\begin{dialogue}
哎呀！（籮柚插住一支叉）
\end{dialogue}
\charname{眾人}
\begin{dialogue}
做乜事呀？做乜事呀？
\end{dialogue}
\charname{職員甲}
\begin{dialogue}
老世今晚留喺度食飯，我攞錯咗支紅酒上去，而家佢發晒脾氣呀！
\end{dialogue}
\charname{職員乙}
\begin{dialogue}
你攞錯咗邊支上去啫？
\end{dialogue}
\charname{職員甲}
\begin{dialogue}
佢要八二囉。
\end{dialogue}
\charname{唐牛}
\begin{dialogue}
我呢支咪八二囉！
\end{dialogue}
\charname{職員甲}
\begin{dialogue}
我攞錯咗支八三吖嘛！
\end{dialogue}
\charname{職員乙}
\begin{dialogue}
噉仲唔嗱嗱聲攞上去？
\end{dialogue}
\charname{唐牛}
\begin{dialogue}
係咯！係咯！係咯！
\end{dialogue}
\charname{眾人}
\begin{dialogue}
你去啦！
\end{dialogue}


\stage{天台}
\charname{唐牛}
\begin{dialogue}
周生，你支八二年呀！（唔小心𢲈倒，支酒跌碎）
\end{dialogue}
\charname{史提芬周}
\begin{dialogue}
（用毛巾替唐牛抹咗啲鼻血）肚唔肚餓啊？坐低食野啦。
\end{dialogue}
\charname{唐牛}
\begin{dialogue}
點解會噉嘅？
\end{dialogue}
\charname{史提芬周}
\begin{dialogue}
我其實係個好人嚟㗎。我都有同情心㗎。你哋估我唔到㗎嘞。快啲食野啦。
\end{dialogue}
\charname{唐牛}
\stage{耷低頭諗住食野，畀史提芬週一手撳落喺蛋糕上面}
\charname{唐牛}
\begin{dialogue}
點解又會噉㗎？
\end{dialogue}
\charname{史提芬周}
\begin{dialogue}
兜口兜面同你講咗㗎喇。你估我唔到㗎嘛。快啲食野啦。
\end{dialogue}
\charname{唐牛}
\begin{dialogue}
吓？一次咪夠囉，仲想整多次？！
\end{dialogue}
\charname{史提芬周}
\begin{dialogue}
嘩！畀你估到我想嚟多次我仲有面嘅？！噉仲得了嘅？！
\end{dialogue}
\charname{唐牛}
\begin{dialogue}
係喎，我真係戇居呀！
\end{dialogue}


\stage{耷低頭諗住食野，又畀史提芬週一手撳落喺蛋糕上面}
\charname{唐牛}
\begin{dialogue}
我真係估你唔到呀！
\end{dialogue}
\charname{史提芬周}
\begin{dialogue}
兜口兜面講咗兩勻㗎啦！畀你班蛋散估到我就唔係食神啦！
\end{dialogue}
\charname{唐牛}
\begin{dialogue}
食神好野！
\end{dialogue}
\charname{史提芬周}
\begin{dialogue}
使乜講呀！掂呀！
\end{dialogue}
\charname{唐牛}
\begin{dialogue}
食神好野！
\end{dialogue}


\stage{唐朝分店開張日}
\charname{史提芬周}
\stage{向手下交帶啲野}


\begin{dialogue}
張枱有咁窄得咁窄，張凳有咁逼得咁逼，咪畀啲客坐得咁舒服，食完嗱嗱聲好走。啲飲筒有咁粗得咁粗，啲冰有咁大嚿放咁大嚿，杯汽水咪𠻘一聲買過第二杯囉！你係咪新嚟㗎，呢啲野都要我教，呢咪一味得個岌，做啦仆街！
\end{dialogue}
\charname{女職員}
\begin{dialogue}
周生，可以剪綵咯喎！
\end{dialogue}
\charname{史提芬周}
\begin{dialogue}
好！嚟！準備好未？準備好未？預備！（剪完彩）好！
\end{dialogue}
\charname{鬼佬}
\begin{dialogue}
Congratulation！
\end{dialogue}
\charname{史提芬周}
\begin{dialogue}
Thank You！入去食啲野！
\end{dialogue}
\charname{財團老闆}
\begin{dialogue}
喂！你間分店又開正喺我大快樂對面，認真唔話得喇！
\end{dialogue}
\charname{史提芬周}
\begin{dialogue}
friend唔friend呀？
\end{dialogue}
\charname{財團老闆}
\begin{dialogue}
衰鬼！
\end{dialogue}
\charname{阿水}
\begin{dialogue}
周生，恭喜！恭喜！
\end{dialogue}
\charname{史提芬周}
\begin{dialogue}
多謝！多謝！
\end{dialogue}
\charname{阿水}
\begin{dialogue}
飲多啲呀。飲多啲呀。
\end{dialogue}
\charname{唐牛}
\begin{dialogue}
陣間一嚟呢就有同你獻花，跟住你上台呢……
\end{dialogue}
\charname{史提芬周}
\begin{dialogue}
邊個識得請啲返嚟獻花咁有計呀？
\end{dialogue}
\charname{唐牛}
\begin{dialogue}
唔係請㗎！真係你呀！
\end{dialogue}
\charname{史提芬周}
\begin{dialogue}
啊？
\end{dialogue}
\charname{唐牛}
\begin{dialogue}
女學生，斯斯文文，等你好耐㗎嘞！
\end{dialogue}


\stage{史提芬周諗返起自己嘅中學時代}
\charname{史提芬周}
\stage{喺塊鏡前反覆練習}
\charname{漂亮女生}
\begin{dialogue}
Hi，乜咁啱嘅？拜拜！（史提芬周攬住唐牛，個樣冧晒謝晒）
\end{dialogue}
\charname{唐牛}
\begin{dialogue}
周生，周生。獻花呀！
\end{dialogue}
\charname{史提芬周}
\begin{dialogue}
係呀！我知呀！
\end{dialogue}
\charname{唐牛}
\begin{dialogue}
嚟得未呀？
\end{dialogue}
\charname{史提芬周}
\begin{dialogue}
等你咋嘛！
\end{dialogue}


\stage{一核突女生撩緊鼻屎，撲埋嚟}
\charname{女學生}
\begin{dialogue}
食神！
\end{dialogue}
\charname{史提芬周}
\begin{dialogue}
咦！有飛蝶喎！（引開眾人視線，一腳將女學生踢開）
\end{dialogue}
\charname{史提芬周}
\begin{dialogue}
各位！我哋今日慶祝唐朝第五十間分店開張典禮即刻就開始嘞。
\end{dialogue}
\charname{唐牛}
\begin{dialogue}
時辰亦都擇啱晒，可以請阿灶君入廚房嘞！
\end{dialogue}
\charname{史提芬周}
\begin{dialogue}
但係我哋趁住仲有些少時間呢，想同大家介紹一下唐朝新推出嘅「刻骨銘心初戀金銀情侶套餐」，孔子同耶穌都講過，「初戀無限美」，所以我哋揀咗呢個題材。加上高貴嘅用料，每個套餐只係賣九十九個九毫九，一嚿水都唔使呀陰功！隨餐仲要附送印花一個，集齊印花五個，再加九十九個九毫九就可以換到呢個刻骨銘心嘅骨頭鏈嘴，呢個鏈嘴因為經我食神開光，所以對於青年男女談戀愛有妙不可言嘅功效嘅。
\end{dialogue}
\charname{唐牛}
\begin{dialogue}
加埋印度神油仲如虎添翼添呀！
\end{dialogue}
\charname{史提芬周}
\begin{dialogue}
哈哈哈哈哈！
\end{dialogue}
\charname{唐牛}
\begin{dialogue}
不如請阿食神為大家示範吓點整個套餐呀！
\end{dialogue}
\charname{史提芬周}
\begin{dialogue}
獻吓醜就少不免㗎嘞！但係整得唔好大家唔好噓好呀！
\end{dialogue}
\charname{唐牛}
\begin{dialogue}
哎！整得唔好你就唔係食神喇！好野！好野！好野！
\end{dialogue}
\charname{史提芬周}
\begin{dialogue}
首先我哋要重金禮聘一啤熱戀中嘅豬，睺佢哋唔為意將佢哋放血。再用佢哋嘅血……
\end{dialogue}
\charname{唐牛}
\begin{dialogue}
即係豬紅啦。
\end{dialogue}
\charname{史提芬周}
\begin{dialogue}
哎！係濃情化不開嘅豬紅。做咩呀？見到啲同類嘅血，有多少難過呀？哈哈哈！
\end{dialogue}
\charname{史提芬周}
\begin{dialogue}
然之後我再將佢哋嘅皮炸成金黃色。
\end{dialogue}
\charname{唐牛}
\begin{dialogue}
即係豬皮啦！
\end{dialogue}
\charname{史提芬周}
\begin{dialogue}
係情比金堅嘅炸豬皮！
\end{dialogue}
\charname{唐牛}
\begin{dialogue}
即係豬皮囉！（眼中閃出殺氣）
\end{dialogue}
\charname{史提芬周}
\begin{dialogue}
再將一生只戀愛一次嘅「巴黎九棍魚」起肉打成魚蛋，再放喺印度嘅感情咖喱上便。
\end{dialogue}
\charname{唐牛}
\begin{dialogue}
咖喱魚蛋？豬紅、豬皮、魚蛋，有冇蘿蔔添呀？
\end{dialogue}
\charname{史提芬周}
\begin{dialogue}
嗨！呢啲人多事呀！呢度唔使你，出去幫手招呼人客！係！其實梗係唔少得代表天長地久嘅韓國野生蘿蔔，同埋一條蕩氣迴腸嘅豬大腸，再鋪喺蔫韌纏綿嘅生面上便。
\end{dialogue}
\charname{唐牛}
\begin{dialogue}
就一家團聚成為一碗街邊嘅藞䕢麵。
\end{dialogue}
\charname{史提芬周}
\begin{dialogue}
哎！哎！哎！哎！
\end{dialogue}
\charname{唐牛}
\begin{dialogue}
呢碗野賣九十九個九毫九過唔過分呀？
\end{dialogue}
\charname{史提芬周}
\begin{dialogue}
哎！哎！哎！哎！
\end{dialogue}
\charname{唐牛}
\begin{dialogue}
不過！一碗藞䕢麵能夠整到好食都唔容易喎！因為越簡單嘅野越難整吖嘛！
\end{dialogue}
\charname{史提芬周}
\begin{dialogue}
呀！所以個意義咪之唔係就係噉囉！
\end{dialogue}
\charname{唐牛}
\begin{dialogue}
好！就等我試吓你碗藞䕢麵呢！
\end{dialogue}
\charname{唐牛}
\begin{dialogue}
咖喱魚蛋冇魚味，咖喱又唔入味，失敗！豬皮煮得太腍，冇咬口，失敗！豬紅鬆泡泡，一夾就散，失敗！蘿蔔揀都冇揀過一口都係渣，失敗中嘅失敗！最離譜係嚿大腸，完全冇通乾淨，仲有嚿屎，你有冇搞錯啊？
\end{dialogue}
\charname{史提芬周}
\begin{dialogue}
戙篤笑咩家下叫你做？叻喇！返咗去後台補妝先啦！
\end{dialogue}
\charname{唐牛}
\begin{dialogue}
你噉樣做生意？你有冇良心呀？
\end{dialogue}
\charname{史提芬周}
\begin{dialogue}
食Q！食Q！（唔見啲保安行動）
\end{dialogue}
\charname{唐牛}
\begin{dialogue}
呢嚿骨頭呀！我每晚有份喺垃圾筒度執㗎！你夠膽賣成嚿水，你噉樣呃啲顧客我實在睇唔過眼呀！我唔會再幫你做啲噉嘅野㗎！你呢啲咩食神呀？除咗呃人仲識唔識煮野呀？仲識唔識楂鑊吖？仲識唔識楂刀呀？
\end{dialogue}
\charname{史提芬周}
\begin{dialogue}
你頂住，我走先！
\end{dialogue}
\charname{保安}
\begin{dialogue}
人哋問緊你野，你答咗人先走得㗎！
\end{dialogue}
\charname{史提芬周}
\begin{dialogue}
咩話？啊？好野！
\end{dialogue}
\charname{唐牛}
\begin{dialogue}
你根本就冇資格叫食神！
\end{dialogue}
\charname{史提芬周}
\begin{dialogue}
我唔會喺度同你撐㗎！你慳啲呀！
\end{dialogue}
\charname{唐牛}
\begin{dialogue}
你連喺街邊賣藞䕢麵都冇資格呀！
\end{dialogue}
\charname{史提芬周}
\begin{dialogue}
對唔住！你已經唔係本集團嘅人。你再喺度發噏瘋我叫警察！你冇資格企喺我面前講野，我先係食神！你連同我挽鞋都未夠班呀，契弟！你想玩我？！我唔怕瘀㗎！嚟呀！嚟呀！我買起你全家都仲得呀！
\end{dialogue}
\charname{唐牛}
\begin{dialogue}
你恐嚇我冇用㗎！
\end{dialogue}
\charname{史提芬周}
\begin{dialogue}
有人喺度搗亂！唔准影！
\end{dialogue}
\charname{唐牛}
\begin{dialogue}
夠膽揦起把菜刀證明畀大家睇你仲識煮野吖笨！
\end{dialogue}
\charname{史提芬周}
\begin{dialogue}
我唔識？（拿起刀，畀唐牛一羹打飛）
\end{dialogue}
\charname{唐牛}
\begin{dialogue}
身為一個廚師，你連楂刀嘅基本腕力都冇。嘩！（爆衫，一身廚師打扮）
\end{dialogue}


\stage{史提芬周呆晒}
\charname{唐牛}
\begin{dialogue}
等我唐牛嚟話你聽，點樣整一碗靚嘅藞䕢麵。
\end{dialogue}


\stage{唐牛整藞䕢麵}
\charname{唐牛}
\stage{搞掂}


\stage{史提芬周回憶舊事}
\charname{唐牛}
\begin{dialogue}
我真係估你唔到呀。我係中國廚藝學院一百零五屆畢業生。我煮野好好食㗎。
\end{dialogue}
\charname{史提芬周}
\begin{dialogue}
煮野好食咪終須乞食。煮野好食咪終須乞食。
\end{dialogue}
\charname{唐牛}
\begin{dialogue}
食神好野！
\end{dialogue}


\stage{史提芬周唔小心打爛咗灶君，咁啱呢個時候衛生署職員入咗嚟。}
\charname{衛生幫}
\stage{出示拘捕令}


\begin{dialogue}
啊周生，有五十幾個客人喺你餐廳度食咗牛扒餐感到不適，我哋懷疑你用咗英國走私牛肉，而家請你即跟我哋返去協助調查吖。
\end{dialogue}


\stage{史提芬周諗返起財團老闆之前介紹一啲牛肉畀自己}
\charname{財團老闆}
\begin{dialogue}
喂！有批牛肉好抵㗎，有需要打呢個電話吖。好抵㗎，有需要打呢個電話吖。
\end{dialogue}


\stage{史提芬周畀搭上孖葉，拉去協助調查。}


\stage{史提芬周見到原來財團老闆同唐牛係夾埋嘅。}


\stage{史提芬周上晒報紙頭條}


\stage{唐牛做咗食神，史提芬周正式破產。}
\charname{唐牛}
\begin{dialogue}
啲凳有咁窄得咁窄，啲飲管有咁粗得咁粗，啲冰有咁大粒得咁大粒，啲薯條有咁熱氣得咁熱氣，等啲靚仔食完之後有咁口渴得咁口渴，呢啲野你應該知唔使我講㗎啦！
\end{dialogue}
\charname{廚師}
\begin{dialogue}
噉樣對啲小朋友嘅健康好似唔係幾好喎！
\end{dialogue}
\charname{唐牛}
\begin{dialogue}
以前史提芬周除咗插你哋之外有冇開拖打你哋㗎？
\end{dialogue}
\charname{廚師}
\begin{dialogue}
冇。
\end{dialogue}
\charname{唐牛}
\begin{dialogue}
妖！妖！妖！妖！（將廚師打倒在地）嬲得我吖！唔好迫我吖嘛！我好人嚟㗎嘛！拉佢出去吖！
\end{dialogue}


\stage{史提芬周 欠下巨債 無法償還 宣佈破產}


\stage{史提芬周 身敗名裂 行蹤成迷}


\stage{廟街}
\charname{史提芬周}
\begin{dialogue}
蘿蔔冇揀過啦，太多渣，失敗！豬皮又煮得太腍，冇咬口呀，失敗！啲豬紅鬆泡泡，一夾就散，失敗中嘅失敗！最慘係啲大腸，裏面都未通乾淨，仲有嚿屎，你有冇搞錯呀？
\end{dialogue}
\charname{火雞}
\begin{dialogue}
唔奇吖。話明藞䕢麵有兩嚿屎有幾咁奇呀？廿三文呀！
\end{dialogue}
\charname{史提芬周}
\begin{dialogue}
你畀我呀？
\end{dialogue}
\charname{火雞}
\begin{dialogue}
噓！
\end{dialogue}
\charname{史提芬周}
\begin{dialogue}
噓！講咗咁耐野畀返卅文嚟睇醫生啦！
\end{dialogue}
\charname{火雞}
\begin{dialogue}
噓！
\end{dialogue}
\charname{史提芬周}
\begin{dialogue}
畀吓面啦！話晒都食神啦！
\end{dialogue}
\charname{火雞}
\begin{dialogue}
食神？
\end{dialogue}
\charname{史提芬周}
\begin{dialogue}
食神！唔係講笑架，真係！喂！幫幫手啦！做兄弟，一個幾毫都好呀！封返多少吖，真係。拍硬檔吖！
\end{dialogue}


\stage{兩個人走出嚟將史提芬周拳打腳踢}
\charname{火雞}
\begin{dialogue}
算啦！算啦！
\end{dialogue}
\charname{兩人}
\begin{dialogue}
唔好阻住做生意吖嘛！
\end{dialogue}
\charname{火雞}
\begin{dialogue}
得啦！點呀你？
\end{dialogue}
\charname{史提芬周}
\begin{dialogue}
冇事！冇事！冇事！咦！見晒紅添呀真係！嘩！呢鑊真係要睇醫生喎！畀返多少好喎！
\end{dialogue}
\charname{瘦骨仙}
\begin{dialogue}
玩野吓嘩？
\end{dialogue}
\charname{史提芬周}
\begin{dialogue}
冇野！冇野！唔好意思，大佬！
\end{dialogue}
\charname{瘦骨仙}
\begin{dialogue}
你玩野我同你玩呀！
\end{dialogue}
\charname{史提芬周}
\begin{dialogue}
唔係！唔係！大家好兄弟好唔好呀？好兄弟，我食神呀，畀吓面吖大家。對唔住，對唔住，唔好意思，唔好意思，真係，真係。
\end{dialogue}


\stage{史提芬周畀人當街毒打，火雞出嚟勸開眾人}
\charname{眾人}
\begin{dialogue}
打死佢！
\end{dialogue}
\charname{瘦骨仙}
\begin{dialogue}
夠膽喺度搵食！斬佢隻手落嚟！打佢老母！
\end{dialogue}


\stage{火雞將史提芬周拖入後巷}
\charname{肥雪}
\begin{dialogue}
咦！咩料呀？畀我舂返槌先啦！唔該吖！
\end{dialogue}
\charname{火雞}
\begin{dialogue}
走！走！走！走！
\end{dialogue}


\stage{史提芬週一路瞓喺後巷，夜深人靜嘅時候火雞走去睇佢。}
\charname{火雞}
\begin{dialogue}
肚唔肚餓呀？
\end{dialogue}
\charname{史提芬周}
\begin{dialogue}
麻麻哋吖！
\end{dialogue}
\charname{火雞}
\begin{dialogue}
食唔食野呀？
\end{dialogue}
\charname{史提芬周}
\begin{dialogue}
是但啦！
\end{dialogue}


\stage{火雞遞碗叉蛋飯史提芬周食}
\charname{史提芬周}
\begin{dialogue}
碗飯……好好食！
\end{dialogue}


\stage{將碗飯食到見晒底，一粒米都冇剩，突然聽到嘈雜聲，出面兩幫人準備講數}
\charname{神仙}
\begin{dialogue}
喂！仲唔幫拖！（拉咗史提芬周出去，兩幫人對峙，鵝頭同火雞坐喺中央）
\end{dialogue}
\charname{火雞}
\begin{dialogue}
鵝頭！我係個女人仔嚟啫！你要蝦我就蝦啦！不過當年昆叔嘅頭馬飲大咗兜頭劈我一刀，畀我揦住兩把野由西貢街斬到佢落公眾四方街，有邊個唔識我「雙刀火雞」呀？阿姐十二歲出嚟廟街碌，乜野風浪未見過呀？你睇吓你帶啲噉嘅二打六嚟踩我場！你嚇鬼呀？
\end{dialogue}
\charname{鵝頭}
\begin{dialogue}
火雞，你講咩呀？我要踩你個場呢，肯定唔止咁少人！我嚟係話聲畀你聽，以後「攋尿蝦」就跟我！
\end{dialogue}
\charname{火雞}
\begin{dialogue}
你話跟就跟呀！你估你天王老祖呀？「牛丸」單野都未同你計呀！
\end{dialogue}
\charname{鵝頭}
\begin{dialogue}
噉講法，食屎都得嘞！總之牛丸呢，就各有各做，攋尿蝦我包嚟做！
\end{dialogue}
\charname{火雞}
\begin{dialogue}
噉唔使講規矩啦！
\end{dialogue}
\charname{鵝頭}
\begin{dialogue}
我依家就係同你講規矩，總之四四六六傾掂佢！
\end{dialogue}
\charname{火雞}
\begin{dialogue}
就同你四四六六，你哋四我哋六！
\end{dialogue}
\charname{鵝頭}
\begin{dialogue}
唔係吖嘛！我撞聾呀！不如九一，我九你一！（兩幫人各自起哄）
\end{dialogue}
\charname{瘦骨仙}
\begin{dialogue}
唔好郁呀！劈你哋㗎！
\end{dialogue}
\charname{神仙}
\begin{dialogue}
唔好郁呀！
\end{dialogue}
\charname{鵝頭}
\begin{dialogue}
我畀晒啲攋尿蝦你又點啫！你識整咩？
\end{dialogue}
\charname{火雞}
\begin{dialogue}
我哋唔識你哋識咩？
\end{dialogue}
\charname{鵝頭}
\begin{dialogue}
我哋堅記嘅椒鹽攋尿蝦，不嬲都賣到出晒位嘅！仲有吖，辣椒同淮鹽比例啱啱好，鑊油晚晚都換嘅，奉旨冇油膉味呀！火爐呀十足，連啲蝦殼都炸到卜卜脆㗎！
\end{dialogue}
\charname{史提芬周}
\begin{dialogue}
噉搞法，就冇咗攋尿蝦嘅鮮味嘞！
\end{dialogue}
\charname{鵝頭}
\begin{dialogue}
邊個喺度阿吱阿咗呀？
\end{dialogue}
\charname{火雞}
\begin{dialogue}
總之我哋「白焯攋尿蝦」鮮味十足。
\end{dialogue}
\charname{鵝頭}
\begin{dialogue}
白焯！去整返你啲一坺屎嘅牛丸喇！
\end{dialogue}
\charname{火雞}
\begin{dialogue}
你啲牛丸做唔掂，想擸埋我啲攋尿蝦咋啩？
\end{dialogue}
\charname{鵝頭}
\begin{dialogue}
牛丸你唔做我哋做埋！畀張好牌你，你都唔識上！
\end{dialogue}
\charname{史提芬周}
\begin{dialogue}
爭咩呀？兩樣溝埋變做攋尿牛丸吖，笨！
\end{dialogue}
\charname{鵝頭}
\begin{dialogue}
邊個？邊個又搭嗲？阿大喺度講緊野邊個夠膽插嘴！
\end{dialogue}


\stage{史提芬周做出手勢叫神仙唔好出聲}
\charname{火雞}
\begin{dialogue}
唔好迫我啲儬，係你啲儬講唔得呀？
\end{dialogue}
\charname{鵝頭}
\begin{dialogue}
我啲靚咁有家教，肯定唔係佢哋講！
\end{dialogue}
\charname{火雞}
\begin{dialogue}
係咩？
\end{dialogue}


\stage{鏡頭一轉，兩班人馬一字排開。}
\charname{鵝頭}
\begin{dialogue}
逐個講「爭咩呀？溝埋嚟做攋尿牛丸吖，笨！」
\end{dialogue}
\charname{火雞}
\begin{dialogue}
有講個笨字咩？
\end{dialogue}
\charname{鵝頭}
\begin{dialogue}
肯定有呀，我出名順風耳呀！
\end{dialogue}
\charname{二人}
\begin{dialogue}
你講先！
\end{dialogue}
\charname{手下甲}
\begin{dialogue}
爭咩呀！溝埋嚟做……流利牛丸吖笨！
\end{dialogue}
\charname{鵝頭}
\begin{dialogue}
唔係！你！
\end{dialogue}
\charname{手下乙}
\begin{dialogue}
爭咩呀！溝埋一齊做牛丸……攋尿吖笨！
\end{dialogue}
\charname{鵝頭}
\begin{dialogue}
你！
\end{dialogue}
\charname{手下丙}
\begin{dialogue}
我使唔使䟴吓䟴吓先講呀？
\end{dialogue}
\charname{鵝頭}
\begin{dialogue}
隨你！
\end{dialogue}
\charname{手下丙}
\begin{dialogue}
溝咩呀？哎！Sorry！
\end{dialogue}
\charname{鵝頭}
\begin{dialogue}
講過啦！繼續啦！
\end{dialogue}
\charname{手下丙}
\begin{dialogue}
爭咩呀？溝佢嚟做攋尿牛丸吖！笨！
\end{dialogue}
\charname{鵝頭}
\begin{dialogue}
你！
\end{dialogue}
\charname{手下丁}
\begin{dialogue}
（閩南話）󰘹󱉾󰱒，󱅺󱆒󰅙󰕖󰵪󱃪󱍶󰸒，󰅅！
\end{dialogue}
\charname{鵝頭}
\begin{dialogue}
你講咩春呀？
\end{dialogue}
\charname{手下丁}
\begin{dialogue}
（閩南話）閩南話囉！
\end{dialogue}
\charname{鵝頭}
\begin{dialogue}
閩南話？！你返去食屎喇！
\end{dialogue}


\stage{鵝頭繼續聽其它人講，肥雪喺度自己練習。}
\charname{鵝頭}
\begin{dialogue}
你！
\end{dialogue}
\charname{肥雪}
\begin{dialogue}
爭咩呀？溝埋一齊做攋尿蝦啦笨！
\end{dialogue}
\charname{鵝頭}
\begin{dialogue}
你！（神仙忍不住笑）笑咩呀？講呀！
\end{dialogue}
\charname{神仙}
\begin{dialogue}
爭咩呀？溝埋一齊嚟做攋尿牛丸啦笨！（一路笑一路講）
\end{dialogue}
\charname{鵝頭}
\begin{dialogue}
你！
\end{dialogue}
\charname{史提芬周}
\begin{dialogue}
爭……笨！（含糊其詞）
\end{dialogue}
\charname{鵝頭}
\begin{dialogue}
你！（史提芬周見成功過關，得意洋洋）
\end{dialogue}
\charname{瘦骨仙}
\begin{dialogue}
爭咩呀？溝埋一齊嚟做...
\end{dialogue}
\charname{鵝頭}
\begin{dialogue}
咪住！你再講多次！（指住史提芬周）你呀！
\end{dialogue}
\charname{史提芬周}
\begin{dialogue}
爭……笨！（含糊其詞）
\end{dialogue}
\charname{鵝頭}
\begin{dialogue}
再清楚啲講多次！
\end{dialogue}
\charname{史提芬周}
\begin{dialogue}
……笨！（含糊其詞）
\end{dialogue}
\charname{鵝頭}
\begin{dialogue}
冚家鏟！仲唔係你？
\end{dialogue}
\charname{史提芬周}
\begin{dialogue}
喂！我咁求祈你都認得出？
\end{dialogue}
\charname{鵝頭}
\begin{dialogue}
吓！你把聲咁厴，化咗灰都認得啦！火雞，你嘅人呀！點睇呀？
\end{dialogue}


\stage{史提芬周畀人撳住喺檯面。}
\charname{鵝頭}
\begin{dialogue}
架撐！你個爛癱，成晚窒頭窒尾，冇大冇細，想唔愛手指尾定手指公呀？
\end{dialogue}
\charname{史提芬周}
\begin{dialogue}
手指甲啦！
\end{dialogue}
\charname{鵝頭}
\begin{dialogue}
吓！（一刀劈吓，火雞徒手接住）
\end{dialogue}
\charname{火雞}
\begin{dialogue}
喺我環頭邊個夠膽郁佢！
\end{dialogue}
\charname{鵝頭}
\begin{dialogue}
噉你即係算點呀？
\end{dialogue}
\charname{火雞}
\begin{dialogue}
佢係我嘅人，我唔攬佢我仲可以出嚟行嘅！（一手將鵝頭把刀擗開）
\end{dialogue}
\charname{鵝頭}
\begin{dialogue}
噉即係唔使講規矩啦！行開！（揦起個台磧向火雞）仆街！
\end{dialogue}


\stage{火雞用刀將台劈穿，刀鋒停喺鵝頭面上，眾人亂晒龍。}
\charname{鵝頭}
\begin{dialogue}
定啲嚟！雞姐！我諗過㗎喇！總之以後攋尿蝦、牛丸，乜󱥮都畀晒你做，噉得嘞啩？
\end{dialogue}


\stage{火雞將刀移開，鵝頭等人好唔服氣地離開}
\charname{史提芬周}
\begin{dialogue}
唔該晒你呀喂！
\end{dialogue}
\charname{火雞}
\begin{dialogue}
做兄弟唔使講野！
\end{dialogue}
\charname{史提芬周}
\begin{dialogue}
好似你咁夠義氣嘅人真係難搵！
\end{dialogue}
\charname{火雞}
\stage{唱}


\stage{火雞同史提芬周並排坐，鵝頭帶住班人嚟尋仇，但冇幾耐三人坐埋一齊，望住一粒野彈吓彈吓。}
\charname{鵝頭}
\begin{dialogue}
攋尿牛丸？
\end{dialogue}
\charname{史提芬周}
\begin{dialogue}
冇錯！
\end{dialogue}
\charname{鵝頭}
\begin{dialogue}
點解會噉……彈嘅？
\end{dialogue}
\charname{史提芬周}
\begin{dialogue}
因為粒牛丸中間係空嘅，原理就好似而家鞋底有氣嘅波鞋一樣！
\end{dialogue}
\charname{鵝頭}
\begin{dialogue}
我想整啖得唔得呀？
\end{dialogue}
\charname{史提芬周}
\begin{dialogue}
快啲吖！
\end{dialogue}
\charname{鵝頭}
\begin{dialogue}
好爽呀！
\end{dialogue}
\charname{史提芬周}
\begin{dialogue}
爽呀？
\end{dialogue}
\charname{鵝頭}
\begin{dialogue}
爽呀！
\end{dialogue}
\charname{史提芬周}
\begin{dialogue}
全靠佢咋！阿火雞姐嘅腕力驚人，只有佢先可以打出噉靚嘅牛丸，因為平均每底牛肉需要二萬六千八百幾次不停係噉舂係噉舂。
\end{dialogue}
\charname{鵝頭}
\begin{dialogue}
但係「攋尿牛丸」點「攋尿」法呀？
\end{dialogue}
\charname{史提芬周}
\begin{dialogue}
成粒啪落去睇吓點！
\end{dialogue}


\stage{鵝頭將成粒「攋尿牛丸」擺入口中，啲水如火山爆發般噴出，鵝頭幻想自己喺沙灘上狂奔}
\charname{鵝頭}
\begin{dialogue}
從來未試過噉清新、脫俗嘅感覺，牛肉嘅鮮、攋尿蝦嘅甜，溝埋一齊嘅味道，居然比老鼠斑有過之而無不及，甚至比我嘅初戀更加詩情畫意，所謂「舉頭望明月，低頭思故鄉」，好詩！好詩！
\end{dialogue}
\charname{嘍囉}
\begin{dialogue}
喂！大佬，冇野呀你？
\end{dialogue}
\charname{鵝頭}
\begin{dialogue}
行開，呢粒野掂呀！
\end{dialogue}
\charname{史提芬周}
\begin{dialogue}
名我都改埋呀，「爆漿攋尿牛丸」！呢劑我睇發達都似呀！
\end{dialogue}
\charname{鵝頭}
\begin{dialogue}
講呀！你當我𪥘㗎！咁易發達，我夠會講啦！
\end{dialogue}
\charname{火雞}
\begin{dialogue}
我信佢！應該點做？
\end{dialogue}
\charname{史提芬周}
\begin{dialogue}
梗係開間鋪頭做旺佢搵咗第一陣錢先啦！
\end{dialogue}
\charname{火雞}
\begin{dialogue}
嘩！噉我咪可以換過部最新嘅卡啦OK！
\end{dialogue}
\charname{鵝頭}
\begin{dialogue}
火雞，講出嚟都畀人笑啦！梗係買層樓收租吖嘛！噉先至係最高章！
\end{dialogue}
\charname{史提芬周}
\begin{dialogue}
梗係啦！不過如果畀我呢，開分店，一間變兩間，兩間變四間，四間變八間，八間之後上市，上市咪再集資囉！跟住炒股票囉！搞埋地產呀笨！跟住，再分拆上市，到時淨係收股息我都唔知點計呀！哈哈哈！
\end{dialogue}
\charname{鵝頭}
\begin{dialogue}
哈！
\end{dialogue}
\charname{火雞}
\begin{dialogue}
吓！你笑呀？你明呀？
\end{dialogue}
\charname{鵝頭}
\begin{dialogue}
明就唔係好明嘞，不過聽落就好有計呀！
\end{dialogue}


\stage{三人大笑，史提芬周望住「食神」唐牛嘅海報苦笑。}






\stage{第二日，眾人合力炮製攋尿牛丸，「爆漿攋尿牛丸」正式開張。}


\stage{一名老婆婆行過}
\charname{史提芬周}
\begin{dialogue}
阿婆，整碗攋尿牛丸試吓啦喂！
\end{dialogue}
\charname{火雞}
\begin{dialogue}
食咗唔會攋尿㗎！
\end{dialogue}
\charname{鵝頭}
\begin{dialogue}
好過癮㗎！（阿婆畀嚇走）
\end{dialogue}


\stage{攋尿牛丸好耐都冇生意，價錢由廿五文降至免費}


\stage{一肥護士行過}
\charname{肥護士}
\begin{dialogue}
免費唔使錢噉抵！整碗攞走！
\end{dialogue}
\charname{史提芬周}
\begin{dialogue}
噉咪做成第一單生意囉。距離上市集資近咗一大步㗎啦。
\end{dialogue}


\stage{肥護士將攋尿牛丸帶返醫院}
\charname{一醫生}
\begin{dialogue}
喂！快啲攞份報告畀我吖。
\end{dialogue}
\charname{肥護士}
\begin{dialogue}
哦。（擺低攋尿牛丸）
\end{dialogue}


\stage{碗牛丸畀送去病房畀一個厭食症病人食咗。}
\charname{肥護士}
\stage{異常興奮}


\stage{肥護士帶住成班厭食症病人去食攋尿牛丸。}
\charname{肥護士}
\begin{dialogue}
係呢度喇！（衝入間鋪頭）唔使錢㗎！你哋入嚟食啦！
\end{dialogue}
\charname{史提芬周}
\begin{dialogue}
唔使錢㗎？你真係吓！做野！（價錢升至四十文）
\end{dialogue}


\stage{攋尿牛丸開始大受歡迎，傳媒大肆報導。}
\charname{記者}
\begin{dialogue}
今期嘅城市話題就係連群醫都束手無策嘅厭食症，竟然畀一粒叫做攋尿牛丸醫返好，而喺短短嘅時間仲賣到街知巷聞添，而原來發明呢一粒攋尿牛丸嘅，就係飲食界嘅傳奇人物，前唐朝飲食集團主席，曾經有食神稱號嘅史提芬周！
\end{dialogue}


\begin{dialogue}
（走向史提芬周）係啦史提芬周，點解你呢個攋尿牛丸會噉受歡迎啦呵？
\end{dialogue}
\charname{史提芬周}
\begin{dialogue}
吖！我諗問我係唔公平嘅，最好問一問啲顧客為咩事要嚟幫襯我啦！呀，細路！為咩事你要嚟食攋尿牛丸呀？
\end{dialogue}
\charname{手下丙}
\stage{著住校服}
\charname{記者}
\begin{dialogue}
真係噉勁？
\end{dialogue}
\charname{火雞}
\begin{dialogue}
哦！我食咗之後咪靚咗囉！哈哈哈！
\end{dialogue}
\charname{瘦骨仙}
\begin{dialogue}
我食咗之後個人明顯高咗，大隻咗，個自信心返咗埋嚟！呀！
\end{dialogue}
\charname{記者}
\begin{dialogue}
噉你今次仲出江湖呢，係咪諗住東山再起呢？
\end{dialogue}
\charname{史提芬周}
\begin{dialogue}
東山再起？哈哈哈哈！
\end{dialogue}
\charname{記者}
\begin{dialogue}
噉你可唔可以總括一下攋尿牛丸嘅成功秘訣呀？
\end{dialogue}
\charname{史提芬周}
\begin{dialogue}
好簡單，好食、新奇又好玩！
\end{dialogue}
\charname{記者}
\begin{dialogue}
好玩？點玩呀？
\end{dialogue}


\stage{史提芬周將攋尿牛丸拋向天空，跟住就打起乒乓波上嚟。}


\stage{財團老闆同唐牛睇緊電視。}
\charname{財團老闆}
\begin{dialogue}
真係要嚟打乒乓波！有冇搞錯呀？
\end{dialogue}
\charname{唐牛}
\begin{dialogue}
呢粒野呢真係……抵死得嚟好夠噱喎！我都忍唔住買咗兜！
\end{dialogue}
\charname{財團老闆}
\begin{dialogue}
冇理由畀佢……楂住多多野嚟發圍先得㗎！
\end{dialogue}
\charname{唐牛}
\begin{dialogue}
唔使咁躊躇！始終細野，發圍極有譜吖！
\end{dialogue}
\charname{財團老闆}
\begin{dialogue}
至怕佢發圍兼起啤咋！
\end{dialogue}


\stage{史提芬周問銀行借錢。}
\charname{史提芬周}
\begin{dialogue}
彈牙到可以打乒乓波嘅牛丸喎！而家全香港邊個唔知呀！
\end{dialogue}
\charname{經理}
\begin{dialogue}
係咪食咗真係會攋尿㗎？
\end{dialogue}
\charname{史提芬周}
\begin{dialogue}
其實會攋屎㗎！（眾人笑）
\end{dialogue}
\charname{神仙}
\begin{dialogue}
奇跡呀。
\end{dialogue}
\charname{鵝頭}
\begin{dialogue}
一流呀。
\end{dialogue}
\charname{經理}
\begin{dialogue}
真係奇跡，難得你哋有咁好嘅開始，但係你哋攞晒所有野去做抵押，開二十間分店，我就覺得冒險咗啲囉！
\end{dialogue}
\charname{史提芬周}
\begin{dialogue}
你覺得冒險咗啲？
\end{dialogue}
\charname{神仙}
\begin{dialogue}
不如開住兩間先都好啦！（史提芬周將快勞掟向佢）
\end{dialogue}
\charname{經理}
\begin{dialogue}
阿周生，你都既然贏咗第一鋪咯！唔使即刻擺晒落去再搏啫！
\end{dialogue}
\charname{史提芬周}
\begin{dialogue}
唔好講咁多廢話啦！你識條春咩？我做生意使你教？！
\end{dialogue}
\charname{經理}
\begin{dialogue}
問題係，周生，以你以前嘅記錄，對我哋銀行借錢畀你嚟講呢，係好困難㗎！
\end{dialogue}
\charname{史提芬周}
\begin{dialogue}
我諗你係對我哋隻牛丸冇乜信心啫。
\end{dialogue}
\charname{經理}
\begin{dialogue}
話時話吖！真係未試過呀，我不嬲都好少食呢啲垃雜野嘅！
\end{dialogue}
\charname{瘦骨仙}
\begin{dialogue}
試吓吖！（經理猶疑）試吓呀！
\end{dialogue}


\stage{經理食咗啖}


\stage{鏡頭一轉，銀行經理坐喺唐牛同財團老闆對面。}
\charname{唐牛}
\begin{dialogue}
你真係借咗錢畀佢？
\end{dialogue}


\stage{經理岌頭}
\charname{財團老闆}
\begin{dialogue}
唔該晒！
\end{dialogue}
\charname{經理}
\begin{dialogue}
客咩氣呀？老世你叫到我哋照做啫！
\end{dialogue}
\charname{財團老闆}
\begin{dialogue}
哼！條儬仔趷起條尾我知佢想點喇！開分店喎！
\end{dialogue}
\charname{唐牛}
\begin{dialogue}
啲分店全部開喺山旮旯，赤臘角、沙頭角，最旺嗰間喺牛頭角，仲要喺地牢喎！喂！你學過風水未呀？
\end{dialogue}
\charname{財團老闆}
\begin{dialogue}
字你識睇嘞啩！（電腦將分店的位置連埋一起，顯示個「死」字）睇唔睇到呀！死路一條呀！
\end{dialogue}
\charname{唐牛}
\begin{dialogue}
多多錢都借畀佢呀！等佢死得大鑊啲！哈哈哈！
\end{dialogue}


\stage{原來史提芬周唔係開分店而係做罐頭}
\charname{財團老闆}
\begin{dialogue}
咩呀？講多次！
\end{dialogue}
\charname{職員}
\begin{dialogue}
佢哋攞晒啲錢去出罐頭呀！
\end{dialogue}
\charname{財團老闆}
\begin{dialogue}
出罐頭？
\end{dialogue}
\charname{職員}
\begin{dialogue}
係吖！全香港二千八百間超級市場、便利店將會有得賣，所有鋪頭位置嘅分佈圖我已經set咗入電腦。（財團老闆睇電腦，見分佈圖顯示個「掂」字）
\end{dialogue}
\charname{唐牛}
\begin{dialogue}
「使乜講呀！掂呀！」） 真係估唔到呀！（腦海浮現出史提芬周講過嘅說話 「使乜講呀！掂呀！」）
\end{dialogue}


\stage{香港飲食奇才頒獎典禮}
\charname{記者}
\begin{dialogue}
唔該借借！唔該借借！
\end{dialogue}
\charname{記者}
\begin{dialogue}
史提芬周，噉你今次入選飲食奇才有咩感想呢？
\end{dialogue}
\charname{史提芬周}
\begin{dialogue}
好似發咗場夢噉！哈哈哈！亦都證明香港係一個……一個奇跡嘅地方嚟嘅，只要你努力，夢想會成真！
\end{dialogue}


\stage{財團老闆同唐牛迎面行埋嚟}
\charname{史提芬周}
\begin{dialogue}
衰鬼！
\end{dialogue}
\charname{財團老闆}
\begin{dialogue}
衰鬼呀！哈哈哈！（拋雪茄畀史提芬周）你去咗邊呀？咁耐都唔吓我，我以為你死咗咯！
\end{dialogue}
\charname{史提芬周}
\begin{dialogue}
我係死咗呀！但係點到你唔服呀！
\end{dialogue}
\charname{財團老闆}
\begin{dialogue}
點解我要服呀？
\end{dialogue}
\charname{史提芬周}
\begin{dialogue}
點估到我又返生呀得㗎！
\end{dialogue}
\charname{財團老闆}
\begin{dialogue}
服晒咯！哈哈哈！
\end{dialogue}
\charname{史提芬周}
\begin{dialogue}
喂！唔記得恭喜你添喎！
\end{dialogue}
\charname{財團老闆}
\begin{dialogue}
呿！我哋大快樂攞獎幾咁閒啫！你同班街市爛鬼都攞獎噉至難能可貴吖嘛！
\end{dialogue}
\charname{鵝頭}
\begin{dialogue}
講咩呀？
\end{dialogue}
\charname{史提芬周}
\begin{dialogue}
呢個世界鑊鑊新奇鑊鑊金吖嗱！正所謂點到你唔服呀！
\end{dialogue}
\charname{財團老闆}
\begin{dialogue}
點解我又要服呀？
\end{dialogue}
\charname{史提芬周}
\begin{dialogue}
如果我唔攞呢個獎，我點有資格參加下個月嘅食神大賽呀？
\end{dialogue}
\charname{財團老闆}
\begin{dialogue}
嘩！真係服到我雙膝跪地，七個一皮咯！
\end{dialogue}
\charname{唐牛}
\begin{dialogue}
叻仔呀！
\end{dialogue}
\charname{史提芬周}
\begin{dialogue}
哎！噉我唔係想話畀人聽我叻，而係想話畀人聽我冇咗嘅野可以攞得返！（攞一張燒著嘅報紙點煙）
\end{dialogue}


\stage{財團老闆同唐牛相視而笑}
\charname{唐牛}
\begin{dialogue}
喂！等我講句真心話吖！周生你得㗎！但係真係畀啲心機學吓點煮野吖！
\end{dialogue}
\charname{史提芬周}
\begin{dialogue}
中國廚藝訓練學院，梗記得啦！報名添呀聽日！
\end{dialogue}
\charname{唐牛}
\begin{dialogue}
好咯！我見到佢噉我就開心喇！浪子回頭呀！嗱！真㗎吓！無論你以前幾咁陰騭藞䕢下流賤格，只要你肯改過，我哋大家一定畀機會你㗎呵？嗱，嗱，唔好打我吖嗱！我個人講野係咁直㗎嘞，我個人好真㗎！我真係為你好㗎！
\end{dialogue}
\charname{史提芬周}
\begin{dialogue}
其實我成世人，就係睇漏咗你一眼，（搣甩咗唐牛嘅假鬚，唐牛露出趣怪嘅表情）你睇吓佢個樣，幾咁天真可愛呀，幾得意，幾活潑！（一直把玩唐牛面上嘅肥肉）又識攋屎又醒，點估到原來食屎最叻至得㗎！（發惡大力扯唐牛塊面）
\end{dialogue}
\charname{唐牛}
\begin{dialogue}
吆！（將史提芬周推開，火雞喺後面揦起個垃圾筒搏扑財團老闆個頭，眾人亂作一團，史提芬週一面勸開火雞，一面用腳踢向財團老闆）
\end{dialogue}
\charname{史提芬周}
\begin{dialogue}
唔好打！唔好打！
\end{dialogue}
\charname{鵝頭}
\begin{dialogue}
唔好郁！唔好郁！
\end{dialogue}
\charname{財團老闆}
\begin{dialogue}
我要個仆街死！我要佢死！
\end{dialogue}
\charname{唐牛}
\begin{dialogue}
好呀！畀佢死囉！
\end{dialogue}


\stage{史提芬周將激動嘅火雞拖入廁所。}
\charname{史提芬周}
\begin{dialogue}
定啲嚟！定啲嚟！唔好郁呀！唔好郁呀！（火雞攬實史提芬周，想惜佢塊面，史提芬周立即彈開，呢個時候鵝頭等人入嚟）
\end{dialogue}
\charname{鵝頭}
\begin{dialogue}
喂！喺度！喺度！全部搞掂晒！冇事！
\end{dialogue}
\charname{火雞}
\begin{dialogue}
咩搞掂晒呀？我話有事呀！我出去刮佢！
\end{dialogue}
\charname{史提芬周}
\begin{dialogue}
你慳啲吖！你呀！郁啲就開拖！我有講過郁手咩？你睇我頭吖大佬呀！你估呢度廟街呀？爛泥扶唔上壁！望咩呀？連我都郁埋呀！
\end{dialogue}


\stage{火雞憤憤然離開，眾人想去勸吓佢}
\charname{史提芬周}
\begin{dialogue}
唔好理佢！
\end{dialogue}


\stage{廟街，史提芬周、鵝頭、神仙、肥雪四人一齊食飯。}
\charname{史提芬周}
\begin{dialogue}
兄弟！兄弟！大家都喺廟街起碼襯咗十幾廿年，跟住就要上軌道、搬架步，祝我哋「攋尿牛丸」生意蒸蒸日上！（乾杯慶祝）飲杯！
\end{dialogue}
\charname{神仙}
\begin{dialogue}
嗱！我再祝你聽日……返大陸學煮餸，早日學成歸嚟，攞返食神個朵！
\end{dialogue}
\charname{史提芬周}
\begin{dialogue}
關你叉事呀？講笑啫！（眾人笑）
\end{dialogue}
\charname{鵝頭}
\begin{dialogue}
各位！今晚我哋最後一晚喺呢條街，大家睇清楚，聽日我哋殺出廟街，放眼世界！
\end{dialogue}
\charname{肥雪}
\begin{dialogue}
雞姐話唔走㗎喎！
\end{dialogue}
\charname{鵝頭}
\begin{dialogue}
火雞又搞邊科呀？
\end{dialogue}
\charname{肥雪}
\begin{dialogue}
雞姐話「生於斯就長於斯」喎！
\end{dialogue}
\charname{鵝頭}
\begin{dialogue}
從一而終，經典呀。要搵老婆搵呢啲。
\end{dialogue}
\charname{史提芬周}
\begin{dialogue}
知你想chap佢好耐㗎嘞！（眾人笑）
\end{dialogue}
\charname{肥雪}
\begin{dialogue}
雞姐以前好靚女㗎！
\end{dialogue}
\charname{史提芬周}
\begin{dialogue}
原來佢想chap！（眾人笑）
\end{dialogue}
\charname{鵝頭}
\begin{dialogue}
喂喂喂！講真呀，三年前火雞真係得杯落㗎！不過有一次同人霎氣，先搞到破咗相咋！
\end{dialogue}
\charname{史提芬周}
\begin{dialogue}
因咩事同人霎氣呀？
\end{dialogue}
\charname{鵝頭}
\begin{dialogue}
冇人講過，真係唔知。
\end{dialogue}
\charname{肥雪}
\begin{dialogue}
呢單野，問我啦！嗰日得我見到咋！昆叔嘅頭馬喪標，嚟雞姐檔野食燒夜，搣咗雞姐支旗。
\end{dialogue}
\charname{史提芬周}
\begin{dialogue}
搣咗佢支旗？
\end{dialogue}


\stage{回憶}
\charname{火雞}
\begin{dialogue}
邊個搣咗我支旗呀？
\end{dialogue}


\stage{喪標攞支旗擤鼻涕}
\charname{火雞}
\begin{dialogue}
你個仆街喺我檔口搣我支旗嚟擤鼻涕！你老味呢度冇廁紙畀你用呀？（將廁紙掟向喪標）你問過我未呀？
\end{dialogue}
\charname{喪標}
\begin{dialogue}
你講咩呀？我鍾意用嚟擤鼻涕呀！你吹呀？（將旗掟向火雞）吓！你知唔知我邊個呀？噉同我講野？！唔好搣佢支旗！全部將個檔口掃晒佢！（火雞以一敵眾，喪標揦起刀斬向火雞）
\end{dialogue}
\charname{廟街}
\stage{現在}
\charname{肥雪}
\begin{dialogue}
兜頭一刀，笪𤶸由額頭去到鼻哥窿。呢，就喺佢檔口前面咋嘛。跟住尾龍骨再中多刀，插住條孖筋，再搭住條三叉神經線，影響咗大腦中樞係統，連棚牙都爆埋出嚟呀！哎！雞姐個樣噉就一世嘞！支旗仔真陰功！
\end{dialogue}




\charname{史提芬周}
\begin{dialogue}
咩野旗仔呀？
\end{dialogue}
\charname{肥雪}
\begin{dialogue}
咪你支旗仔囉！
\end{dialogue}
\charname{史提芬周}
\begin{dialogue}
我支旗仔？
\end{dialogue}
\charname{肥雪}
\begin{dialogue}
你當年食神支旗仔呀！
\end{dialogue}


\charname{（回憶}
\charname{而家}
\begin{dialogue}
肥雪帶史提芬周睇火雞啲旗。
\end{dialogue}
\charname{肥雪}
\begin{dialogue}
嗱嗱嗱！真係貼晒你啲公仔海報㗎！尤其是佢鍾意你抱啤啤仔個廣告呀！話你好有愛心。真係你天字第一號忠實嚟㗎！
\end{dialogue}


\stage{食神諗返起唐朝分店開張嗰日嗰個學生妹。}
\charname{鵝頭}
\begin{dialogue}
喂！噉呀真係恭喜晒喎！
\end{dialogue}
\charname{史提芬周}
\begin{dialogue}
哈哈！
\end{dialogue}
\charname{鵝頭}
\begin{dialogue}
哈哈！
\end{dialogue}
\charname{火雞}
\begin{dialogue}
肥雪！你講咩呀肥雪？（火雞打扮野艷噉出現）我問你講乜野呀？叫你唔好講㗎嘛！
\end{dialogue}


\stage{史提芬周不斷抹汗}
\charname{肥雪}
\begin{dialogue}
其實係佢叫我借啲意講畀你聽㗎。（細聲同史提芬周講）
\end{dialogue}
\charname{火雞}
\begin{dialogue}
不過既然講咗就算喇。又唔係咩醜事，唔……真係好䒐嘅啫！（發晒嗲，史提芬周嚇到企唔穩）咦！你聽日自己一個返大陸㗎喎！冇人陪你咩？我陪你吖！（做出很姣嘅動作）
\end{dialogue}
\charname{史提芬周}
\begin{dialogue}
的士！（快快手上咗的士離去，火雞傷心落淚）
\end{dialogue}


\stage{史提芬周抵達湖南，同鵝頭通電話。}
\charname{鵝頭}
\begin{dialogue}
你喺邊呀？
\end{dialogue}
\charname{史提芬周}
\begin{dialogue}
仲有喺邊啫，喺大陸囉！
\end{dialogue}
\charname{鵝頭}
\begin{dialogue}
唔使雞噉腳走呀嘛？火雞話晒對你有情有義吖！
\end{dialogue}
\charname{史提芬周}
\begin{dialogue}
喂！唔好講咁多無謂野！而家我搵唔到中國廚藝訓練學院呀！
\end{dialogue}
\charname{鵝頭}
\begin{dialogue}
唔你呀嘛？我搵人過有㗎喎！
\end{dialogue}
\charname{史提芬周}
\begin{dialogue}
係呀係呀！乜都有呀呢度，廁所又有呀！少林寺又有呀！係冇中國廚藝訓練學院！
\end{dialogue}
\charname{鵝頭}
\begin{dialogue}
冇理由嘅！大傻個細妹個老母個大佬個仔話有㗎喎！咪喇！你返嚟先啦！
\end{dialogue}
\charname{史提芬周}
\begin{dialogue}
仲返嚟！我而家著緊草你知唔知呀？
\end{dialogue}
\charname{鵝頭}
\begin{dialogue}
唔使驚喎！火雞依家都唔喺度，你走咗之後佢都失埋蹤嘞！
\end{dialogue}
\charname{史提芬周}
\begin{dialogue}
去咗邊呀佢？
\end{dialogue}


\stage{史提芬周見到火雞正跑向自己呢便，即刻躉低電話逃走，一輪追逐，卒之畀火雞捉到。}
\charname{火雞}
\begin{dialogue}
捉到你喇！終於……捉到你喇！哈哈哈哈！噉都捉到喎！哈哈！
\end{dialogue}
\charname{史提芬周}
\begin{dialogue}
噉點呀？噉點呀？
\end{dialogue}
\charname{火雞}
\begin{dialogue}
我買咗好多日用品畀你呀！你上次走得咁快，我都畀唔切你，專登攞上嚟畀你㗎！既然買咗唔好嘥吖嘛！
\end{dialogue}
\charname{史提芬周}
\begin{dialogue}
多謝晒呀！
\end{dialogue}
\charname{火雞}
\begin{dialogue}
喂！幫我做返啲野喎！（攞出一張紙卡，喺上面畫咗個心）幫我喺旁邊畫多個心，再搵支箭嘴穿住佢。
\end{dialogue}
\charname{史提芬周}
\begin{dialogue}
唔好搞咁多野啦！
\end{dialogue}
\charname{火雞}
\begin{dialogue}
畀我做個紀念啫。嚟吖！
\end{dialogue}
\charname{史提芬周}
\begin{dialogue}
雞姐！大家好兄弟，唔怕坦白講，即係你搞成噉樣樣呢，其實我都好遺憾，亦都好感動，但係我都唔想㗎嘛，你明白唔明白啫？
\end{dialogue}
\charname{火雞}
\begin{dialogue}
明，我梗明啦。嚟吖，幫我畫咗先啦。
\end{dialogue}
\charname{史提芬周}
\begin{dialogue}
畫冇問題。畫個心幾咁閒啫，但係大家好兄弟，好多野一定要講清楚。
\end{dialogue}
\charname{火雞}
\begin{dialogue}
喂，我山長水遠嚟到呢度嗌你幫我畫個心咋嘛！你噉都詐我型？你唔念吓我為你做咗咁多野，都念吓我為你擋咗咁多刀吖！
\end{dialogue}
\charname{史提芬周}
\begin{dialogue}
啲野唔係我叫你幫我做㗎嘛！啲刀又唔係我叫你幫我擋。噉查實關我咩事啫？如果你噉講，人人走埋嚟話幫我擋兩刀，又話要噉，又話要噉，噉我咪好唔掂？！（一人踩住單車慢慢駛近）哎！好多野整定㗎啦！有就有，冇就冇，係冇嘅你擋多廿刀都係冇㗎啦！你明唔明啫？
\end{dialogue}


\stage{騎單車人落車}
\charname{史提芬周}
\begin{dialogue}
你明唔明呀？
\end{dialogue}


\stage{火雞留意嗰個人}
\charname{史提芬周}
\begin{dialogue}
喂！明唔明啫？喂！
\end{dialogue}


\begin{dialogue}
（火雞見騎單車人攞出把槍，立刻推開史提芬周，兜頭中咗一槍，史提芬周十分驚訝，揦起火雞手中嘅紙卡，走去路中中央，嗰個人再用槍指住史提芬周，只聽見一聲槍聲，塊螢幕黑晒，字幕
\end{dialogue}


\stage{一個月後嘅食神大賽。}
\charname{財團老闆}
\begin{dialogue}
掂晒嘞！
\end{dialogue}
\charname{唐牛}
\begin{dialogue}
點會噉嘅呢？百年難逢嘅九星連珠點會咁蹺係今晚㗎？九星連珠必有怪異。
\end{dialogue}
\charname{財團老闆}
\begin{dialogue}
放心啦！佢會永遠消失。
\end{dialogue}
\charname{主持}
\begin{dialogue}
第二十八屆超級食神大賽仲有一分鐘就開始喇！首先有請今晚嘅評判，國際美食評審主席，有味公主之稱嘅薜家燕。仲有半分鐘，根據大會規定，所有遲到嘅參賽者，一律取消資格，絕對冇情講，請各位參賽者就位。
\end{dialogue}


\stage{唐牛一直好鬼緊張噉樣望住門口，恐防史提芬周會喺最後一刻出現，突然見到伸隻腳出嚟，仲以為係史提芬周，嚇咗一大驚，原來係主持。}
\charname{主持}
\begin{dialogue}
我經已check過晒，真係冇人嚟，比賽即將開始。
\end{dialogue}
\charname{唐牛}
\stage{鬆咗一口氣}


\stage{場外，史提芬周企喺船頭向會場進發}
\charname{女記者}
\begin{dialogue}
咦！佢咪係……
\end{dialogue}
\charname{史提芬周}
\begin{dialogue}
阿嬸，拍硬檔撐快兩步吖唔該。
\end{dialogue}
\charname{阿嬸}
\begin{dialogue}
最快係噉㗎喇！
\end{dialogue}
\charname{史提芬周}
\begin{dialogue}
噉冇辦法啦！（使用輕功從船上一躍跳入會場，眾人驚訝。）
\end{dialogue}
\charname{史提芬周}
\begin{dialogue}
啱啱趕得切。
\end{dialogue}
\charname{唐牛}
\begin{dialogue}
你……
\end{dialogue}
\charname{夢遺大師}
\begin{dialogue}
阿彌陀佛。
\end{dialogue}
\charname{主持}
\begin{dialogue}
請問你係邊位呀？
\end{dialogue}
\charname{夢遺大師}
\begin{dialogue}
少林寺方丈，法號夢遺。（這時夢遺大師慢慢升起）阿彌陀佛，我隨風而來，隨風而去，喂！我係史提芬周老友喎！畀吓面得啩！喂！唔該吖！唔該吖！（原來升起係由於畀警衛抬起所致）
\end{dialogue}
\charname{主持}
\begin{dialogue}
食Q！將啲無謂人掟咗出去之後，順便閂窗落閘，唔好再畀夢遺嘅人入嚟喇！好喇！最後一位參賽者都經已趕到，比賽正式開始。
\end{dialogue}


\stage{所有參賽者立刻開始工作，唯有唐牛同史提芬周企定對視，唐牛助手想揦起刀，畀唐牛制止。}
\charname{唐牛}
\begin{dialogue}
敵不動，我不動。
\end{dialogue}


\stage{史提芬周回憶當日畀追殺嘅事，原來嗰個殺手正想開槍殺史提芬周時，一架車喺後面高速駛埋嚟，殺手只顧閃避，史提芬周跳上車，不久之後又畀架車拋落山坡。}


\stage{夢遺大師畀警衛拋落樓梯。}
\charname{女記者}
\begin{dialogue}
我想問你呢，史提芬周點解搞成噉嘅？
\end{dialogue}
\charname{記者乙}
\begin{dialogue}
點解會著古裝嘅？
\end{dialogue}
\charname{記者丙}
\begin{dialogue}
點解啲頭髮會白晒㗎？
\end{dialogue}
\charname{女記者}
\begin{dialogue}
仲有呢，見佢又踩水又飛天係咪吊威吔㗎？
\end{dialogue}
\charname{夢遺大師}
\begin{dialogue}
師主佢已經成為咗少林寺嘅俗家弟子。（眾人驚訝）
\end{dialogue}


\stage{當日史提芬周畀拋落山坡之後，無意中嚟到少林寺。}
\charname{夢遺大師}
\begin{dialogue}
阿彌陀佛。一字記之曰緣，佢與佛有緣，老衲本住慈悲為懷嘅心，收留咗佢。
\end{dialogue}


\stage{當日夢遺大師收留史提芬周之後，爬上史提芬周嘅床，除咗佢條褲……}
\charname{史提芬周}
\begin{dialogue}
喂！你！
\end{dialogue}
\charname{夢遺大師}
\begin{dialogue}
哎！咪郁！你呢，就畀啲有毒嘅躝籐呢，就拮親，而家好在呢，就未落到去百會穴啫，如果唔係呢，你就死梗㗎嘞！嗱，我呢，已經同你啜啲毒呢，啜到七七八八喇！而家呢就剩返呢度啫，就畀我啜埋先呀唔該呀！
\end{dialogue}
\charname{史提芬周}
\begin{dialogue}
行開啦！（一手推開夢遺大師）
\end{dialogue}
\charname{夢遺大師}
\begin{dialogue}
你既然唔畀我啜，我都唔勉強你。（講完野之後慢慢「飄」走，另一和尚入嚟）
\end{dialogue}
\charname{和尚}
\begin{dialogue}
你大禍喇！方丈份人好小氣㗎！（夢遺大師突然飛入嚟一掌就打死咗個和尚）
\end{dialogue}
\charname{夢遺大師}
\begin{dialogue}
我最憎人喺我背後講我壞話。（講完又慢慢「飄」走）
\end{dialogue}


\stage{喺會場，史提芬周同唐牛仍然對視緊，冇行動。}


\stage{參賽者甲見有味公主望著，突然玩起雜技。}
\charname{味公主}
\begin{dialogue}
！
\end{dialogue}
\charname{參賽者甲}
\begin{dialogue}
啊？
\end{dialogue}
\charname{味公主}
\begin{dialogue}
出局！
\end{dialogue}
\charname{參賽者甲}
\begin{dialogue}
我出局？
\end{dialogue}
\charname{味公主}
\begin{dialogue}
而家係選食神，唔係選馬戲班小丑，食神除咗煮野好食之外，台型都好仲要嘅，你噉就想做食神呀？冇咁易！
\end{dialogue}


\stage{史提芬周回憶喺少林寺，佢想偷走，突然見到牆上面出現咗好多高大嘅人影……}
\charname{史提芬周}
\begin{dialogue}
少林寺十八銅人？
\end{dialogue}
\charname{十八銅人}
\begin{dialogue}
冇錯！少林寺十八銅人！得罪方丈，你想走？冇咁容易！
\end{dialogue}


\stage{史提芬周畀狂毆，有銅人仲用埋摺凳}


\stage{比賽現場}
\charname{味公主}
\begin{dialogue}
！
\end{dialogue}
\charname{參賽者乙}
\begin{dialogue}
啊！點解呀？
\end{dialogue}
\charname{味公主}
\begin{dialogue}
睇吓你個樣。而家死老竇呀？苦口苦面噉，返屋企整苦瓜喇！出局！
\end{dialogue}


\stage{味公主突然跳起舞上嚟，吸引咗眾參賽者嘅目光。}
\charname{味公主}
\begin{dialogue}
望咩呀？！
\end{dialogue}
\charname{眾參賽者}
\begin{dialogue}
吓！點解呀？
\end{dialogue}
\charname{味公主}
\begin{dialogue}
作為一個食神，最緊要係專心一致嘅，我只係少少動作啫，你哋就企晒喺度嘞！成何體統？真係令我失望！！出局！
\end{dialogue}
\charname{主持}
\begin{dialogue}
若然再foul人出局，只怕再冇人比賽㗎嘞！
\end{dialogue}
\charname{味公主}
\begin{dialogue}
我自有分數！全神貫注，氣定神閒，由頭到尾都冇望過我一眼嘅，只有佢哋兩個，至有資格。
\end{dialogue}
\charname{史提芬周}
\begin{dialogue}
點解要殺人？
\end{dialogue}
\charname{唐牛}
\begin{dialogue}
你教我嘅！因為我鍾意囉！
\end{dialogue}
\charname{史提芬周}
\begin{dialogue}
放下屠刀，立地成佛。
\end{dialogue}
\charname{唐牛}
\begin{dialogue}
哈哈哈哈哈！今日我佛就係佛，不過整佛跳牆。
\end{dialogue}
\charname{史提芬周}
\begin{dialogue}
咁啱嘅？我又係整佛跳牆喎。
\end{dialogue}
\charname{唐牛}
\begin{dialogue}
慳啲啦！咪以為染白晒個頭，著住套古裝就真係有計得㗎！呀！（又爆衫）我夠得咯！想坐食神個位？第二世啦！（二人各自開始煮）
\end{dialogue}
\charname{唐牛}
\begin{dialogue}
倚天切。
\end{dialogue}
\charname{史提芬周}
\begin{dialogue}
屠龍斬。
\end{dialogue}
\charname{味公主}
\begin{dialogue}
好刀法。
\end{dialogue}
\charname{唐牛}
\begin{dialogue}
咁快嘅？降龍十八炒。
\end{dialogue}
\charname{史提芬周}
\begin{dialogue}
打狗鏟。
\end{dialogue}
\charname{味公主}
\begin{dialogue}
好鏟法。（二人嘅煮法幾乎一模一樣）
\end{dialogue}
\charname{唐牛}
\begin{dialogue}
抗議，佢抄我！
\end{dialogue}
\charname{主持}
\begin{dialogue}
有啲噉嘅事咩？
\end{dialogue}
\charname{唐牛}
\begin{dialogue}
我做乜佢跟住我做乜。
\end{dialogue}
\charname{主持}
\begin{dialogue}
唔係啩？
\end{dialogue}


\stage{唐牛扮鬼臉}


\stage{史提芬周學佢扮鬼臉}
\charname{唐牛}
\begin{dialogue}
嗱！你見到啦！
\end{dialogue}
\charname{味公主}
\begin{dialogue}
比賽係噉㗎啦！好似游水跑步噉，又咪係你做乜佢做乜，有乜好抗議呀？抗議無效！
\end{dialogue}
\charname{唐牛}
\begin{dialogue}
死啦！（將鑊裏面嘅野掟向史提芬周）
\end{dialogue}
\charname{史提芬周}
\begin{dialogue}
多謝！（用鑊接住佢掟埋嚟嘅材料）
\end{dialogue}
\charname{唐牛}
\begin{dialogue}
吓！
\end{dialogue}


\stage{史提芬周將鑊中嘅油灑向唐牛，唐牛揦起有孔嘅剷去擋，塊面畀啲油燙到呱呱嘈}
\charname{唐牛}
\begin{dialogue}
呀！仆街！（再將檯面幾把刀掟向史提芬周，畀史提芬周全部接住。）睇你仲有冇手接！（將最後一把掟出，史提芬周跳起將刀踢返，正中財團老闆）
\end{dialogue}
\charname{財團老闆}
\begin{dialogue}
哎呀！
\end{dialogue}
\charname{Richard （）}
\begin{dialogue}
阿叔！冇事！冇事！刀背嚟咋！刀背嚟咋！
\end{dialogue}
\charname{財團老闆}
\begin{dialogue}
刀背嚟咋咩？超！
\end{dialogue}
\charname{唐牛}
\begin{dialogue}
真係去咗中國廚藝訓練學院？
\end{dialogue}
\charname{史提芬周}
\begin{dialogue}
唔好扮喇！中國廚藝訓練學院即係少林寺嘅廚房。你亦都係少林寺走出嚟嘅叛徒。
\end{dialogue}
\charname{唐牛}
\begin{dialogue}
冇理由嘅！我學藝十年，你只係去咗一個月，冇理由咁勁！
\end{dialogue}
\charname{史提芬周}
\begin{dialogue}
呢啲野好講天分。
\end{dialogue}


\stage{史提芬周回憶喺少林寺再次偷走時}
\charname{十八銅人}
\begin{dialogue}
少林寺十八銅人！
\end{dialogue}
\charname{史提芬周}
\begin{dialogue}
哈！衰鬼！（再度畀毒打）
\end{dialogue}


\stage{冇耐，史提芬周同十八銅人賭錢}
\charname{銅人甲}
\begin{dialogue}
細細哋十吖！
\end{dialogue}
\charname{史提芬周}
\begin{dialogue}
十一隻係嘛？
\end{dialogue}
\charname{銅人甲}
\begin{dialogue}
大呀？
\end{dialogue}
\charname{史提芬周}
\begin{dialogue}
哈哈！
\end{dialogue}
\charname{銅人乙}
\begin{dialogue}
囡呀！
\end{dialogue}
\charname{史提芬周}
\begin{dialogue}
囡呀？我幾時先可以行出呢笪地方呀，兄弟？
\end{dialogue}
\charname{銅人甲}
\begin{dialogue}
二呀！喂，除非方丈話冇野喇！
\end{dialogue}
\charname{史提芬周}
\begin{dialogue}
噉方丈幾時先算數得㗎大佬呀！真係！
\end{dialogue}
\charname{銅人甲}
\begin{dialogue}
你睇吓！（指著掃地名伯）嗰個老野呀，十三歲嗰陣時得罪方丈呀！
\end{dialogue}
\charname{銅人乙}
\begin{dialogue}
係咯！咪一直韞到而家都仲韞緊咯！
\end{dialogue}
\charname{史提芬周}
\begin{dialogue}
即係點呀？
\end{dialogue}
\charname{銅人甲}
\begin{dialogue}
花大吖嘛！即係點呀？鋤大啲呀！炒呀呢鋪！
\end{dialogue}
\charname{史提芬周}
\begin{dialogue}
仆街！欺人太甚呀！（翻檯）
\end{dialogue}
\charname{十八銅人}
\begin{dialogue}
少林寺十八銅人！
\end{dialogue}
\charname{史提芬周}
\begin{dialogue}
呀！（又畀毒打）
\end{dialogue}
\charname{史提芬周}
\stage{旁白}
\charname{唐牛}
\begin{dialogue}
我唔信！呀！（飛向史提芬周，並一直大叫）
\end{dialogue}
\charname{味公主}
\begin{dialogue}
好輕功，輕功奧妙之處係可以令一個好似海狗咁仲嘅人，飛到老練咁高，其間仲可以鬼晒咁嘈。
\end{dialogue}


\stage{史提芬周揦起摺凳將唐牛打落地，並繼續狂毆}
\charname{味公主}
\begin{dialogue}
好摺凳，折凳嘅奧妙之處係可以藏於民居之中，隨手可得。吓！仲可以坐住佢嚟掩藏殺機，就算畀差人拉到亦都銼你唔入，真不愧為七種武器之首。
\end{dialogue}
\charname{主持}
\begin{dialogue}
喂！喂！打多兩下好喇！仲有三分鐘，因住時間呀吓！（二人又返去繼續煮）
\end{dialogue}


\stage{財團老闆攞出一個搖控器。}
\charname{夢遺大師}
\begin{dialogue}
咪嘈！弊！（在會場外）
\end{dialogue}
\charname{史提芬周}
\begin{dialogue}
弊？點弊呀？（見唐牛走開，知道事有蹺蹊，立刻將手中佛跳牆拋開，畀主持接住，佛跳牆即時爆炸。）
\end{dialogue}
\charname{財團老闆}
\begin{dialogue}
哈哈哈哈哈哈哈哈哈！
\end{dialogue}
\charname{主持}
\begin{dialogue}
佛跳牆整到會爆炸，係唔容許嘅，應該foul你出局㗎喇，不過念在幾有創意幾夠噱，仲有兩分鐘，整過個啦！
\end{dialogue}
\charname{唐牛}
\begin{dialogue}
哈哈哈哈！剩返兩分鐘你整魚生就得，認輸啦儬仔！（發功令火變大）
\end{dialogue}
\charname{味公主}
\begin{dialogue}
好內功！原來係用內力，加速提高溫度，使到原本要燉七七四十九個鐘嘅佛跳牆，家下喺兩分鐘之內就搞掂。
\end{dialogue}
\charname{史提芬周}
\begin{dialogue}
請問大師，一生人食過最好食嘅野係咩野？
\end{dialogue}
\charname{夢遺大師}
\begin{dialogue}
施主，呢個問題應該要問返你自己。（喺會場外）
\end{dialogue}
\charname{史提芬周}
\begin{dialogue}
問我自己？
\end{dialogue}
\charname{夢遺大師}
\begin{dialogue}
冇錯。（喺會場外）
\end{dialogue}
\charname{女記者}
\begin{dialogue}
大師呀大師，你同邊個講緊野呀？
\end{dialogue}
\charname{夢遺大師}
\begin{dialogue}
呢啲係千里傳音。（喺會場外）
\end{dialogue}


\stage{史提芬周全神貫注整叉蛋飯。}
\charname{味公主}
\begin{dialogue}
吓！呢招係？
\end{dialogue}
\charname{唐牛}
\begin{dialogue}
九陰真經？
\end{dialogue}
\charname{夢遺大師}
\begin{dialogue}
錯！呢招係「黯然銷魂手」。（在會場外）
\end{dialogue}
\charname{女記者}
\begin{dialogue}
「黯然銷魂手」。
\end{dialogue}
\charname{夢遺大師}
\begin{dialogue}
呢招係施主由心而發嘅自創招式，有一日，我見到施主好黯然噉，喺度唱歌……
回憶……
\end{dialogue}


\charname{史提芬周}
\stage{唱}


\stage{會場外}
\charname{夢遺大師}
\begin{dialogue}
施主佢一夜白髮，情深義重，問世間情是何物，直教生死相許，我見施主佢癡心一片，所以我就原諒咗佢。（流淚）
\end{dialogue}
\charname{女記者}
\begin{dialogue}
估唔到大師都係性情中人。（同夢遺大師抹眼淚）
\end{dialogue}


\stage{會場內，史提芬周全力煮叉蛋飯，更將蛋擺喺手掌上煮熟。}
\charname{味公主}
\begin{dialogue}
少林絕學「火雲掌」！
\end{dialogue}
\charname{主持}
\begin{dialogue}
夠鐘，比賽完畢。
\end{dialogue}
\charname{味公主}
\stage{先評唐牛嘅佛跳牆}
\charname{戴龍}
\begin{dialogue}
嘩！好香呀呵？
\end{dialogue}
\charname{廚師甲}
\begin{dialogue}
係呀！係呀！係呀！
\end{dialogue}
\charname{味公主}
\begin{dialogue}
呢盅就係……
\end{dialogue}
\charname{唐牛}
\begin{dialogue}
超級無敵海景佛跳牆！
\end{dialogue}
\charname{味公主}
\begin{dialogue}
（試咗一啖）好！好！好！呀！依盅由內功燉成嘅佛跳牆，不但火侯十足，而且濃得嚟唔滯，膠得嚟又唔𣲷，九種材料均為極品，足足有九九八十一種變化，不但香味層次不同，而且可以渾然一體，不愧為超級無敵海景嘅佛跳牆！
\end{dialogue}
\charname{唐牛}
\begin{dialogue}
哈哈哈哈哈！
\end{dialogue}
\charname{味公主}
\begin{dialogue}
呢碗係？
\end{dialogue}
\charname{史提芬周}
\begin{dialogue}
黯然銷魂飯。
\end{dialogue}
\charname{唐牛}
\begin{dialogue}
你老醒你！叉飯呀叉飯啦！加多隻荷包蛋畀盡你咪廿二文碗！黯咩然銷咩魂飯呀？咪懶有型呀儬仔！
\end{dialogue}
\charname{主持}
\begin{dialogue}
荒謬！我夠膽講句，喺我面前冇人夠膽講話 懶有型！唔該你靜啲。
\end{dialogue}
\charname{味公主}
\begin{dialogue}
（試咗叉燒飯）叉燒呀！好叉燒呀！我從來未食過咁好味嘅叉燒呀！救命呀！
\end{dialogue}
\charname{唐牛}
\begin{dialogue}
呀！
\end{dialogue}
\charname{味公主}
\begin{dialogue}
叉燒嘅肉汁封喺纖維裏面，好似江河匯聚噉樣，而裏便嘅筋脈畀內力打碎，入口極之鬆化，再配合埋火雲掌煎成嘅糖心荷包蛋，嚿叉燒真係好味到塵世間冇野可以形容得到㗎！點解呀？（行雷）點解呀？（行雷）點解呀？點解我食咗碗咁好食嘅叉燒飯？我第日食唔返點算呀！
\end{dialogue}


\begin{dialogue}
（暈了在地，突然流出眼淚）咦！係咩嚟㗎？點解我會流眼淚嘅？有一種哀傷感。
\end{dialogue}
\charname{史提芬周}
\begin{dialogue}
係洋蔥！我加咗洋蔥！
\end{dialogue}
\charname{味公主}
\begin{dialogue}
呀！實在太點題嘞！原來係洋蔥嚟㗎！唔！呢碗飯食到人感動流淚！呀！唔怪得之叫做黯然銷魂飯啦！實在太黯然！實在太銷魂！實在太好嘞！可惜……
\end{dialogue}
\charname{味公主}
\begin{dialogue}
（心諗）：如果唔係我老公唔生性爛滾，畀佢哋捉咗黃腳雞。呀！我又爛賭貪心，畀佢哋捉到我打牌出老千。呀！最慘嘅就係……
\end{dialogue}
\charname{Richard （）}
\begin{dialogue}
（帶住味公主嘅仔）叫大佬吖！
\end{dialogue}
\charname{味公主子}
\begin{dialogue}
大佬！
\end{dialogue}
\charname{味公主}
\begin{dialogue}
（心諗）：連我嘅乖仔都畀佢哋踢埋入黑社會。咁多痛腳畀班衰人楂住嚟要挾我，我……我……
\end{dialogue}
\charname{味公主}
\begin{dialogue}
今晚嘅食神係……唐牛！
\end{dialogue}
\charname{財團老闆}
\begin{dialogue}
唐牛至係食神！Yeah！（眾拍手）
\end{dialogue}
\charname{唐牛}
\begin{dialogue}
講咁多野始終咪又要畀我！
\end{dialogue}
\charname{史提芬周}
\begin{dialogue}
根本就冇食神！
\end{dialogue}
\charname{味公主}
\begin{dialogue}
啊！咩話？
\end{dialogue}
\charname{史提芬周}
\begin{dialogue}
或者人人都係食神！
\end{dialogue}
\charname{味公主}
\begin{dialogue}
咩話？
\end{dialogue}
\charname{財團老闆}
\begin{dialogue}
唔好講咁多！頒獎！
\end{dialogue}
\charname{史提芬周}
\begin{dialogue}
老竇老母、阿哥細佬、條女條仔，只要用心……
\end{dialogue}
\charname{味公主}
\begin{dialogue}
咩話？
\end{dialogue}
\charname{史提芬周}
\begin{dialogue}
人人都可以係食神！
\end{dialogue}
\charname{唐牛}
\begin{dialogue}
條友輸到黐咗線喇！快啲同佢call白車吖！
\end{dialogue}


\stage{天上突然傳出聲音}
\charname{觀音}
\begin{dialogue}
食神！你本來係掌管煮食嘅神仙，因犯天條，而被罰落凡間受三十六劫、七十二難，今日你終於領悟到食嘅真諦，真正得道。（施法令史提芬周著上神仙服）剛才你所煮嘅飯真情流露，連玉帝都深受感動。但係你動用咗神心，洩露天機，本應受罰，但姑念你一往情深，故網開一面。（史提芬周叩頭）
\end{dialogue}
\charname{財團老闆}
\begin{dialogue}
哈哈哈！哈哈哈！史提芬，你都算落本喇！玩到出神仙吓嘩！好！出神仙又睇吓點！（攞出長槍對住觀音開槍）出神仙吖嗱！出神仙吖嗱！
\end{dialogue}
\charname{觀音}
\begin{dialogue}
你隻烏嘴狗，偷食唔守門口，而家要將你打回原形！（施法令財團老闆變成一隻狗）
\end{dialogue}


\stage{唐牛拿住長槍想射觀音}
\charname{觀音}
\begin{dialogue}
你都想試吓哩？
\end{dialogue}
\charname{唐牛}
\begin{dialogue}
冇冇冇冇冇冇！我唔關事㗎！我行過㗎咋！呢！呢度啲人呢，我完全唔熟㗎！尤其是嗰邊楂槍亂咁啡嗰啲呢，我特別唔識㗎！
\end{dialogue}
\charname{觀音}
\begin{dialogue}
廢話！狗都不如！（向唐牛施法）
\end{dialogue}
\charname{唐牛}
\begin{dialogue}
呀！呀！呀！呀！（突然一切回復平靜）
\end{dialogue}
\charname{Richard （）}
\begin{dialogue}
呀！阿叔真係變咗隻狗呀！
\end{dialogue}
\charname{唐牛}
\begin{dialogue}
荒謬！又唔見我有事！幻覺嚟㗎啫！嚇我唔到嘅！
\end{dialogue}
\charname{Richard （）}
\begin{dialogue}
呀！
\end{dialogue}
\charname{唐牛}
\begin{dialogue}
呀！（見到自己身體穿咗個大窿）
\end{dialogue}


\stage{廟街}
\charname{相士}
\begin{dialogue}
咩都有可能嘅！聖誕節吖嘛！額有朝天骨，眼中有靈光，神仙托世呀你！
\end{dialogue}
\charname{睇相者}
\begin{dialogue}
有冇咁多神仙呀？
\end{dialogue}
\charname{相士}
\begin{dialogue}
有！所謂舉頭三尺有神靈，其實通街都係神仙，呢！聖誕老人呀！都係神仙嚟㗎喎！
\end{dialogue}
\charname{睇相者}
\begin{dialogue}
哼！你都越講越離譜嘅！（動身想走）
\end{dialogue}
\charname{相士}
\begin{dialogue}
咪住！神仙唔啱聽咪講返姻緣，睇過，所謂姻緣天注定……
\end{dialogue}


\stage{另一邊}
\charname{史提芬周}
\begin{dialogue}
有噉嘅事？唔係啩？
\end{dialogue}
\charname{鵝頭}
\begin{dialogue}
真係呀！我哋唔去睇比賽呢，都係佢叫嘅！驚你分心喎！
\end{dialogue}
\charname{神仙}
\begin{dialogue}
係呀！
\end{dialogue}
\charname{史提芬周}
\begin{dialogue}
唔係啩？
\end{dialogue}
\charname{鵝頭}
\begin{dialogue}
真係喎！粒子彈呢，畀佢金牙擋住，不得止冇死到，醫生仲幫佢換埋棚牙，順便磨埋塊面，執返企理個嘜頭添呀！
\end{dialogue}
\charname{史提芬周}
\begin{dialogue}
唔係啩？
\end{dialogue}
\charname{鵝頭}
\begin{dialogue}
真係喎！呢，都嚟緊喇！（變返靚靚嘅火雞慢慢行埋嚟）
\end{dialogue}
\charname{火雞}
\begin{dialogue}
啱唔啱睇呀？（史提芬周默不作聲）
\end{dialogue}
\charname{鵝頭}
\begin{dialogue}
喂！啱唔啱睇都講句野吖！
\end{dialogue}
\charname{史提芬周}
\begin{dialogue}
事到如今講多無謂呀！畀返你！（將畫咗兩個心紙卡飛畀火雞）
\end{dialogue}


\stage{劇終}

